Небеска Тимјановна
 
 Петре М. Андреевски
 
 
Многупати ми доаѓа да ги затворам очите, така одненадеж, од добростоење ќе ми дојде да ги затворам очите. И, згора на тоа, ми иде и да се покријам преку глава и, така насамо, одново да се гледаме со смртта која честопати ми стоеше понаблиску од животот. Кога ја видов првпат во нејзината прва форма, во нејзиното престорување и присторување? Не знам точно да си одговорам, но барем имам право да поставувам прашања. 
Еден ден дедо доби писмо и ѝ го прочита на баба. По една недела, баба меси бел леб и колачиња, свари требена пченица и, уште од вечерта, запали свеќа. Свеќата гореше цела ноќ (кога ќе догореше една, запалуваше нова), сè до изгревањето на сонцето. Тогаш ми кажа дека утредента ќе дојдел човекот кој бил сведок на погибијата од нејзиниот девер, а помал брат на дедо Петре. А тој да ти биде убиен пред 30 години во Цариград. Не се сложувал нешто со бугарската политика во однос на Македонија и го убиле некои платеници на бугарскиот двор. Сетики убијците биле наши луѓе. 
— Утре ќе го закопаме на закон, рече баба, зашто човекот ќе дојде и ќе ни раскаже како е убиен, дали многу се мачел и дали нешто рекол, дали нешто порачал кога умирал. Потоа ќе раздадеме за душа негова, рече баба. 
— На мртвите за душа, на живите за в гуша, рече дедо Петре. 
Таа ноќ баба беше многу возбудена — час тажна час среќна, како да чекаше некој голем и тежок празник. Тогаш јас прв пат почнав да прашувам за душите човечки, дали животот продолжува во смртта или смртта во животот. Оти имаше моменти кога ќе чуев: ,Ене го, спие со смртта своја". И тогаш бев многу збунета и од секој одговор исплашена. Уште поисплашена бев подоцна, кога ми рекоа дека нема господ. А што има тогаш над нас и под нас, што има таму? Ако нема господ, си мислам, тогаш значи не може ништо да се измине и дека нема крај ни висината ни вистината. Во што се претвора крајот тогаш: дали во нов почеток или во нова бездна што нè враќа пак назад и пак на исто? Не можев ништо да замислам без крај. Само животот ми се чинеше бескраен. Знаев што станува со телото, но, ако нема господ, кај оди душата што го движеше него? Дали само лунѕа, безнадежно талка или, и таа, скапува заедно со него? Дали се губи или некој друг створ ја презема? Дали во облеката што ја носиш, облечена е и душата твоја? Сега знам што знам и колку знам, но не сум знаела колку можам да не знам. Тоа ми доаѓаше како висок оган, како треска. Потоа смртта не ми значеше ништо. Секој ден ми беше пред очи без да мислам дека било толку едноставно да се дружиш со неа. 
Во 1943 година, рана пролет, го стрелаа татко ми, Тимјан. 
Истата година загина и мојот прв братучед Васил Ичев, член на Елас. 
Во 1944 година, месец април, загина стрико ми Никола. 
Во 1946 година, на смрт го осудија мојот втор стрико Ангел. Потоа казната му беше преиначена во доживотна робија. Одлежа 12 години. 
Во 1947 година го фаќаат третиот брат на дедо ми и го заколуваат заедно со неговата жена. Подоцна загина и неговиот син Ване. 
Во 1948 година умре тетка ми Ванка, сестра на татко ми. Умре од многу тепање. А пред неа загина и нејзиниот син, а мој прв братучед. 
Во 1948 година загина Панајот Ичев, татко му вујко ми иде, а со него братучеди паѓаме. Загина и Аргир Малчев, исто мој деленик. 
Во 1949 година загина мажот ми, Никифор Абазовски. 
,Највисоките глави најбргу паѓаат", велеше дедо. Потоа умре и баба, а дедо плачејќи рече: Како испадна ова вака, ние се договоривме јас да умрам пред неа. 
Времето брза, што да не може за повеќе. И во таа брзина и мојот живот некако избрза, се истрга и еве ме уште жива. А требаше да загинам и тогаш, и тогаш, и кога не. Но смртта како да немаше време уште за еден чекор да ми се доближи. И сето тоа стана како на сон: небаре цело време преоѓав од еден сон во друг, ни за миг не будејќи се. Како некој да ми го украл животот и како некој друг човек да живеел со мојот живот. 
 
1. 
Си идеме од црква, од причесна. Вјасаме, речиси трчаме: по седум недели Велики пости, прв пат ќе се омрсиме. А тогаш се знаеше сè: кога се зајадува месо, кисело млеко и маштеница, кога полжави и коприви, грав или риба, а кога маслинки и жива манџа. И се знаеше кога се облекува ново алиште, а кога ветво. Јас потскокнувам по татка и по мајка, а умот ми е дома. Си мислам дека и овој пат ќе ме седнат на малата трпеза со децата. Тогаш се знаеше и кој кај ќе седне на трпезата. На која трпеза ќе седи. А уште кога влеговме во дворот татко ме печна. Имавме една голема круша пред куќата во дворот и јас секое поминување ќе се обесев со рацете на неа. Ама сега, само што се фатив, татко ми свика: 
— Небеска, не си дете! 
Јас се усрамив, иако тоа одамна сакав да го чујам. Стојам сега онака настрана со децата и сите заедно потскокнуваме. И на несакање ти се помрднува грлото, душата. Оти трпезата само се полни со јадења, јагнешко печено, дроб-сарма, тава со ориз, рогушки и смокви и што ти не. Се крева пареа над јадењата, мислиш се смее трпезата. Како и таа да се радува со нашата младост. Се потат чиниите, се зори месото, се меша мирис со мирис. И таа миризба ми ги копа непцата и ми ја полни устата со танка водичка. Речиси ми го забрзува и дишењето. Мајка отскрива бела погача, ја удира и ја гребе од жарчињата, ѝ ја дува посопта и ја сече. Првин се сече на крст, вели дедо, и за лебот е Велигден денеска. Зад мајка е мајката на Христот пред која црцори кандилце. Дедо си го тера редот, дава команди. Татко ме гледа, ама не вели ништо. И да го мените светот, не менувајте го своето минато, вели дедо, никаде не одете без него. Татко тогаш ме викна на трпезата, кај нив. На помалите им ставија помала трпеза. На брат ми и на сестра ми. Тогаш јас прв пат седнав на големата трпеза, со големите. Сакам да скокнам од радост, ама ми е страв да не истурам нешто, да не се накапам нешто и пак да ме вратат кај децата. А не знам што да правам со радоста, кај да ја ставам. Тешко на тој што не знае што е сиромаштија, вели дедо, оти никогаш не ќе дознае колку е слатко јадењето кога си изгладнет. Тој не ја разликува храната и не ѝ го знае вкусот, вели и се прекрстува. По него се крстат сите: татко, мајка, децата... Нема лабаво... 
Знае дека комунизмот и господ не одат заедно, но се куражи со помислата дека можеби и Христос бил комунист, не знаејќи за тоа. 
И само што почнавме да јадеме, само што се фативме за лебот, што се вели, однадвор почна да се слуша тропање. Не пласкајте со устите, се врти татко кон децата, не јадете од копанка. Тропањето иде од големата врата, откај скалите. Татко почнува да шета со очите по трпезата и го замалува вртењето на залакот во устата. Чини подзаврти го и подзастани. Тропањето се повторува и татко запира да ги мрда вилиците. Почека така малку, а тропањето пак се чу, стана. Човек што нè затекнува на јадење, вели мајка, не може да нè мрази. Татко, на излегување, само голтна. Видов како го турна залакот. 
Кога излеговме надвор, полицајците веќе го изведуваа од дворот, го тераа. Дедо, уште од скали, почна да вика: антихристи, зар од јадење најдовте да го кревате човекот, зар на Велигден најдовте? Па и змија, бре, не се тепа на денешен, вика, па и змијата не те каса кога пиеш вода. И таа има повеќе почит од луѓето. Знае што е свето на светов, вика. 
Така, од пред очи, ни се загуби татко, не ми се вдаде ни убаво да го фатам со очите, да го испратам барем со погледот. Кога се расплака мајка, дедо рече: Па и затворите се за луѓе. И почна да се враќа назад. Сонцето е поголемо пред бура, вели дедо, секогаш пред голем дожд е поголемо. Ако загине сонцето, ќе има војна. А пред да помине голема војска, вели, излегуваат многу жаби, гасеници и скакулци. Ајде дома, вели дедо, и затворите се за луѓе, повторува. И добро што стана така: при посетите во затворот дознав на чија страна е вистината. 
 
2. 
По поделбата на Македонија, ајле и многу порано, сите пропаганди почнуваа да пустошат и да го прекрстуваат народот, а народот ти е прост и гладен: за едно решето жито што сакаш ќе ти се пише — и Грк, и Србин, и Бугарин ќе стане, да има друго и друго ќе стане, не се трае за јадење, некои и по три пати во денот го менуваат името и ги тепаат децата за да плачат: кога плачат не им бараат јадење, забораваат дека им се јаде, ако продолжи оваа сиромаштија, велат луѓето, не ќе ги познаваме и парите, ќе заборавиме која колку е и од колку е, Венезилос ќе рече: ,Словеномакедонците не се чувствуваат ниту како Грци, ниту како Бугари" (фала богу, фала богу) и се прави Абецедарот, лепата чупа п'лни вода, но под притисок на владите од Софија и Белград, се уништува, а Венезилос пак ќе рече: ,Ако Словеномакедонците бараат училишта на својот јазик, јас ќе бидам првиот во Грција што ќе се заложи за нивно остварување", но пругоре вода не се навраќа, оти и врвот се плаши од потоп, Букварот, велат, ќе ги обедини, ќе ги освести и заедно сите ќе се кренат да се борат, и Грција склучува договор со Турција и ги враќа Грците од Мала Азија, сите ги населува во нашите градови, а македонските Помаци ги иселува во Турција, ти ја земаат земјата сосе гробови, а без гробови немаш ни роднини, нивните војници со убиства се фалат во писмата: кој колку Македонци убил, се натпреваруваат во убиствата и затоа добиваат наградни отсуства и нешто друго добиваат, од секаде ги бркаат домородците, а ако излезеш еднаш, враќање нема, си фрлил камен зад себе, оние што се инаетат ги клукаат со сол, а вода не им даваат, ги полнат со рицинус, со струја и со спици, со киселини и со куршуми, со гол газ на гол мраз им го бришат паметењето, да немаш родно место, да не спаѓаш никаде, склучува договори и со Бугарија и оттаму си ги зема Грците, а Македонците ги брка во Бугарија, секаде ги поттурнуваат, им ја истргуваат земјата од под нозете, на ненадејно ги фаќаат; жените велат: не ни чинат мажите затоа е вака, а никако не си и никако не е; секоја година нов ветер, нова вејавица, идат сега полицајците на Јанис Метаксас и ти дежураат пред устата, под ушите, не смееш ни кучето со свои зборови да го повабиш, ни козата да ја искараш, оти не им зборуваш грчки, ти велат, моето куче не знае грчки, им велиш, мојата коза не разбира, полицајците и оддалеку знаат на кој јазик зборуваш, по отворањето на устата знаат и идат право на тебе и во отворената уста ти плукаат и после ти ги кршат забите и ги бришат словенските букви од црквите и од гробовите, ги менуваат имињата на луѓето и на местата, на својот јазик не смееш и да се расплачеш, мртвите да ги испратиш, ако зборот му се украде на јазикот, јазикот може да биде и пресечен и откорнат, мајките им ги затнуваат устите на децата, со раце им ги затвораат, ги задушуваат; од Јужна Грција се сите служби: и учители и попови и полиција, сите ни кажуваат што треба да работиме и колку треба да работиме, но никој не ни кажува како треба да живееме, ама кога ќе победи нашата партија, ќе нема човек на човека роб, ние слободно ќе зборуваме и на својот јазик ќе учиме... 
 
3. 
Сето тоа го слушав во затворот кај татка. Само ги надавав ушите и слушав. А мене, сè што ќе чујам, сè да ми застанува в глава. Ко стапалка во длабок снег ми се отпечатува. Татко беше болен од плевритис, некакво вирче вода му се набрало под ребрата и стражарите ме пуштаа да му носам јадење. А јас дека ситна, уште ме мислеа дете што лапа муви. Мене други муви ме јадат и ме чешаат. Таму ја научив ,Интернационалата" и ,Волга, Волга". Стрико ми ја даде ,Како се калеше челикот" од Островски, и ,Мајка" од Горки. Малкумина сакаме, што се вели, но мнозина ни требаат. Сега сета се префрлам таму. Осеќам дека крадам нечие лице и сè повеќе личам на него. И почнав да се облекувам само во црвено: црвен фустан, црвени чорапи, црвени панделки во косата, црвени мартинки на рацете. Сета сум ко јајце црвено, ко цвеќе велигденско. И само црвени цвеќиња ми идат во умот и сè ми се гледа црвено. Црвено сонце, црвени ѕвезди, црвени облаци. Во градината собирам само црвени пиперки и патлиџани, црвени јаготки и црвени јаболка. ,Ирфане Пољубулгаре", ми велат. ,Ирфане, Ирфане", велам, не чекам улавиот прв да ми се тргне од патот. Тие кљавкаат по тебе: селски Бугари, селски простаци, а ти не смееш да им вратиш. Но, додека тие се учеа да ме мразат, јас се научив да ги презирам. ,Ирфане Пољубулгаре". Така почнав да се делам со Бога: Долу го нема, а горе не го гледам. За нас го нема ни на небото, ни на земјата. Огнот само си се наближува, се шири, а јас не ги собирам рацете. Веќе ми жежи, ми ги гори прстите, а јас не се иставам, не ги поттргнувам. Нека жеже, нека гори! Па и првиот човек, пред да запали оган, морало да си ги изгори прстите. 
При крајот на 1940 година Грција беше нападната од Италија. На грчкоиталијанскиот фронт во Албанија загинаа околу четири илјади Македонци. Во февруари 1941 година околу пет илјади Македонци се повлечени од фронтот и испратени во логори. На 6 април Грција беше нападната и од Германија, а на 28 истиот месец грчката војска потпиша капитулација. 
 
 
1. 
Војната се слуша, мене ми го даваат ,Капиталот", но не го разбирам. А Хитлер веќе ја зафаќа Европа, чумата се шири. Се поврзувам: фрлам летки и агитки, а сонувам глувци. 
Првин се појави едно мало глувче и ја претрча собата. По него се појави и друго. Овдека има глувчарник, си велиме и редиме сланина со отров. Ништо. Глувците ја изедоа и сланината и отровот. Почнавме да ги бркаме, да се браниме со стапови. Ние ги удираме, а тие растат. Се полни куќата со глувци, се полни и гумното. Цивкаат, се виткаат, си ги газат опашките. И навалуваат на куќата, на вратата. Гризат, туркаат, развалуваат. Водиме мачки, но ни бегаат на покривите од куќите. Се кострешат и уплашено мјаукаат над стреите. А глувците само се дујат и растат, се креваат ко гнасна сапуница. Куќата веќе ни се тресе, стаклата крцкаат, резињата пиштат, од таваните паѓа малтер. Навлегуваат глувците, ни ги гризат алиштата, ни ги кинат месата, ни нема спас. Куќата се урива и јас се разбудувам. Однадвор слушам: 
— Италија ја окупира Албанија, нападната е Грција, Костур е веќе згазен! Мобилизација, мобилизација! 
Мајка вели дека требало да си го измијам лицето за да не фаќа сонот. Со пресна вода требало да си го измијам. 
После ги пуштија затворениците, го пуштија и татка. За на фронт, за на колење. Никој не те прашува дали сакаш и дали можеш. Оди таму и — одиш. И војските го повратија Костур назад, влегоа во Албанија. Падна и Корча. На 15 април грчката армија стигна до Елбасан. Напред одат казнениците, Македонците. Кој друг? Нема поевтино месо од нивното. Ама тогаш, преку Бугарија, влегоа Германците. Речиси во исто време влегоа во Грција. И сега гледај една смешна ситуација: грчко-италијанскиот фронт е пред Тирана, а ваму цела Грција е окупирана од Германците. Грчките војски останаа отсечени во Албанија, и почнаа да се враќаат ко помочани. Така се врати и татко. Мајка му носи преслека и му топли вода да си ја измие главата, снагата... Ние го собираме оружјето нивно, оставено по патиштата, по полињата, по окопите. Мајка му потура вода на вратот, а татко вели, чекај, разлади ја, ќе ме попариш! Складираме пушки, митралези, автомати, пиштоли, муниција, сè ... Ги чистиме, ги подмачкуваме и ги завиткуваме во мушами, во чаршафи, во што ќе ти се најде... Татко ја начекува водата и ја враќа на вратот, на лицето. Околу главата му се врти облаче пареа. Дедо го прашува како остана жив, а татко вели: требало да останам. Го криеме оружјето по црквите, по камбанариите, во амбарите, на таваните, во мутлите од черените. Го закопуваме и на некои отцедни места од шумата. Молчи, вели мајка, нели остана жив. Пак ми се наполна куќата. Не молчам, вели татко, сакам да пеам. Сè нешто на пеење, на играње ме тера... Сега веќе никој не гледа што правиме, не нè наслушува на кој јазик зборуваме. Земјата е окупирана, а ние слободни во ропство. Не знаеш дали ти е криво или ти е мило. Брат ми прашува дали ќе го затворат пак татка, а мајка вели: Пришт да ти се фрли на устата, камен да ти застане на јазикот. Не колни го детето, вели дедо, а сестра ми само гледа и трепка со очите. 
 
2. 
На ден Илинден се направи голем собир: сите села дојдоа во едно. Мајка уште од вечер ни ги испегла новите алишта. Ја наполнила пеглата со жарје и ја мавта во воздухот, ја разгорува. Поодува наваму-натаму и ги гази кошулите, фустаните, панталоните. Испушта фалти по ногавиците, што се вели, мува да се пресече. 
И нам еднаш да ни се падне да се наиграме по наше. Подлетнуваме од радост, а играме некои тешки ора: дали ,беранчето" или ,барјачето"?! На петиците ти се поткрева телото, а на прсти ти паѓа, се начекува. Никогаш не игра целото стапало. Тапанџијата оди пред тебе и по тебе, му шета тапанот по мевот, забркан меѓу удиралката и белото дреново праче што шврка, што штрака. А кога ќе види дека ни се обновува силата, тапанџијата го легнува и своето лице под тапанот. И удира тапанот, удира и главата, се тркала по земјата. На трчање креваш нешто од земјата, се мачиш и земјата да ја натераш по тебе да тргне. И одиш така, стапка по стапка, одбираш кај можеш да згазиш, бараш здраво место што ќе те додржи. И колено зад колено, сè на понагорно се искачуваш, правугоре ја изнесуваш тежината. Немало крај радоста кога ќе те пуштат од синџир. 
 
3. 
Ама, секоја куќа има свој нужник, што се вели, и секој народ има свој предавник. Нашата историја е повеќе прочуена со предавници отколку со херои. Така кажуваат и народните песни. Најубавите деца сами си ги јадеме или ги подметнуваме во туѓа служба, како кукавицата своите јајца во туѓите гнезда. Некој војвода има речено: за да станеш предавник, доволно е да си Македонец. Ништо не ти треба друго и ништо повеќе. Господ да ни е на помош, би рекол, зашто и нашиот господ е шпион... Кога се повратија Италијанците во Костур, нашиот слуга Васил Мокриев прв им го даде газот. Кој знаеше тогаш дека кожата му била со две лица. И почнаа карабинерите да ги претресуваат селата. Во Дамбени стрелаа шест момчиња. После дојдоа и кај нас. Ги собраа мажите во училиштето. Го одведоа и татка, и стрика, и деда. Кажете го оружјето! Немаме оружје. И удри. По глава, преку очи, в ребра. Паке, пуке, ги месат ко тесто. Ние слушаме однадвор. Го слушаме офкањето, завивањето на луѓето. Тие ќе офнат внатре, жените ќе подрипнат надвор. Приплакуваат и колнат; фрлаат со камења на училиштето. 
Излегуваат двајца карабинери ко зелени гуштери и пукаат нагоре во воздухот. Бегајте да бегаме, се слуша и ние отстапуваме назад подбркнати од пукањето. До кај ќе бегаш, сестрице, овие само по крв знаат да одат. Ја втасуваат Гајта Геневска и ја одвлечкуваат во правта. Мајко, вика таа и мајка ѝ се повраќа, им се фрла на карабинерите, ги драска по лицето. Тие ја удираат по раце и таа си ги собира кон устата, си дува во прстите, на удреното, и пишти ко квачка што го рани пилето. Повторно ја фаќаат Гајта и ја влечкаат зад школото. Мајко мори, не давај ме! Мајка ѝ ја втасува и ја приграбува околу нозете. Рацете ѝ се лизгаат преку прасците: ѝ запираат околу глуждовите. Карабинерите ја влечкаат Гајта, а по Гајта се влечка мајка ѝ. Никако не можат да ги одделат, да ги растават. Не се попушта едната од другата, не се откинува лесно гранката од дрвото. Се прпелкаат така жените, ја метат правта од земјата. И — оф, леле — го крева еден кундакот, замавнува... И жената, клап, ја обесува главата, ги отвора прстите запетлани околу нозете на Гајта. Ние замижуваме, што се вели, си ги криеме очите в раце. Гајта клоца, рика и вика по мајка си. И се шират слабините, ѝ се диплат. Потоа видовме дека ја удрија и неа: ја ошеврати главата и ги заврте белките. 
— Ете што направи Мокриев, вели мајка, мокри коските да му останат. Никогаш не знаеш што раниш дома: човек или шпион. 
Карабинерите си отидоа и ние влеговме во школото, си ги собравме луѓето. Сами веќе не можеа да одат, што се вели, не ги крепеа нозете. Им омекнале и жилите и коските. Не можат ни да зборуваат. Само — чат, пат — нешто ќе одмемолат, некој збор ќе измолат да го кажат. 
Сега, што? Почнавме да колиме овци, шилежиња и со кожата да ги облекуваме мажите. Им ги обложуваме раните, набиениците. И по два пати колевме шилежиња за да биде топла кожата. Така им ги вадевме модриците, потсирената крв по телата. Ама тогаш имаше овци, овци... Сепак, мнозина не се исправија на нога повеќе. 
Немој, Тимјане, не мешај се повеќе во политики, му вели мајка на татка и му го забришува лицето, му ја крева потта од очите. Политиката е курва, вели мајка. 
— И времево е курва, вели татко, и пак го живееме, и Богородица била курва и пак ѝ се молиш. 
Мајка истрпнува, ги собира рацете и се прекрстува над татка. 
Во месец јануари, 1942 година, се одржа Осмиот пленум на ЦК на КПГ на кој, меѓу другото, му беше посветено посебно внимание на ,словеногласните Македонци за да не се занесат од омразата на националното потиснување на грчката буржоазија и сегашната демагогија на окупаторите, а посебно на бугарскиот национализам и шовинизам..." Во април истата година, во воденско се формира МАО (Македонска антифашистичка организација). Во текот на летото во централна Егејска Македонија е исфрлен и првиот одред на ЕЛАС. 
 
 
1. 
Пиштолот служи за водење борбени дејства на мало растојание. 
Домет: 800 до 1000 метри. 
Успешно дејство до 50 метри. 
Брзина на гаѓање: 8 куршуми за 10 до 15 секунди. 
Шетаме по селата, организираме: им кажуваме на луѓето која линија да ја држат, да не ја пуштаат. Ама, поради Грците, зборуваме грчки. Ако е за право, не знаеме политички јазик, немаме своја литература, што се вели, терминологија. Ќе си најдете, ни велат луѓето. Нашиот јазик е подзаборавен, вели Михајло Горачинов, оставен на мирување. Народот не слуша, се бунтува. Имаше села, цели краишта само со наши луѓе и не сакаат да слушаат на грчки. Како ќе се бориме за свој јазик, велат, ако се служиме со туѓ? Михајло Горачинов се мачи да објасни дека треба да го знаеме и грчкиот јазик, зашто судбината нè одредила да живееме заедно со Грците. И Грците живеат заедно со нас, велат луѓето. Ова е наша заедничка борба, вели Горачинов, и омразата да ја исфрлиме од нашето сеќавање. Но луѓето паметат колку сите наши соседи се единствени дека нема македонски народ и колку не се единствени — чиј е тој народ, кому му припаѓа. Им правиме реченици од мешани зборови, ко мешан леб што се прави. Малку 'рж, малку јачмен, што се вели, малку пченка, и малку пченица. Да пукнеш од смеење. ,Ќе треба да прајме полимос за да петихоме скапото"1. Недоквакана работа, ама пак е убаво. Кај си можел дотогаш со свои зборови да мислиш, на своето потекло да се сетиш. И сеќавањето било опасно. Секаде, па дури и онаму каде сме биле сами. Не си можел ни да кивнеш, што се вели, а камо ли друго. О, како се мачевме, господе! Зборуваш, а не чувствуваш дека си кажал нешто. Си кажал, а не си докажал, не знаеш што излегло. На погрешно си ги врзал зборовите и како од туѓа уста си ги слушаш. Ама луѓето ракоплескаат, си ја разбираат радоста. 
Но што да се прави со очајната непостојаност на народот?! Никако да ја издржи потребата за независност. Од Бугарија веќе идат агитатори, решетари за ослободување на Македонија. Кај нас сите идат како ослободители, никој да нè ослободи од нашите ослободители. И почнаа да излегуваат комити, да ја чекаат Бугарија. Напарени се од андартите, фанариотите и не ги забораваат своите искршени заби. Ама, нам ни ја матат водата, ни ја враќаат назад. 
А и некој простодушен народ сме: не сакаме и со душманот да се замериме. Незгодно ти паѓа. Македонецот ти е таков: фати го за гуша и газ дава, пушти го — газ бара... На секои тројца, едниот е шпион. Е, па сега види што треба да направиш со него. 
,Борба е општ поим за судир на две противнички страни. Под борба, во потесна смисла, се подразбира судир на помали единици (од најмали тактички, па до поголеми здружени)." 
 
2. 
Автоматот служи за уништување на групни живи цели кои брзо се појавуваат и исчезнуваат. Се користи и за гаѓање на падобранци. Особено е ефикасен за борба во населени места, шуми, планини, и во услови на слаба видливост (ноќ, магла, снег, дожд). Оган се отвора по команда или самоиницијативно. 
Нишански домет: 1500 метри. 
Успешно дејство со кратки рафали до 200 метри, а со долги до 100 метри. 
Убиственост до 800 метри. 
Цели во воздухот до 300 метри. 
Им ги креваме главите на луѓето. Само пуштај нозе и оди. Освестете се! Ама, паднала полноќ, ти паѓаат и очите. Те одредиле на спиење со Михајло Горачинов и пак ти се отвораат. Домаќините ни даваат вечера, што се вели, ама не со обете раце. Јадете, вели жената. Не сме гладни, се преправаме, а и ушите ни се истргани за јадење. Ни се превртува желудникот. Сте го одбрале времето, вели мажот. Каснете колку да не ве шетаат вечерите, вели жената, а со лицето како друго да ни вели. Ние веќе го прежаливме јадењето, како да ни вели, уште кога ве видовме, го прежаливме. Сè како така некако да ни вели. Не, ко некој што те запира на вечера, кој за ништо живо не сака да те пушти. Не оставајте го залакот недојаден, ни вели, некој роднина ќе ви остане гладен. Сега сите гладни ни се роднини, вели Горачинов. 
И после гледам, еден кревет ни послале. Кај ќе спијам јас, прашувам, а жената ме трга за рака и ме врти нешто одоколу. Сум чула нешто, вели. Што си чула, прашувам. Дека спиете заедно со мажите. Со маж не се спие, велам, постели ми нешто на земја, со маж се лежи буден. Се сети жената и почна да се туфка: се извинува ако згрешила нешто. Ми е страв и од нив, а ми е страв и од вас. Не знае човек како да се опули, од кај ќе му помине стравот. И после разбрав дека нè сметаат за кучки, излезени на пцорање. Човечки умови и пропаганди. Колку е лажен човечкиот срам и колку е застанат понастрана од лицето негово! 
Горачинов веќе грчи на креветот, а јас се превртувам во постелата. Ќе речеш дека на младиот секогаш му се спие, ама не било така. Ми идат зборовите од мајка: ,Немој со маж под ист покривач да легнуваш"! 
,Бој е судир на поголеми здружени единици за постигнување на одредена цел, поврзана со време и место". 
 
3. 
Пушката е основно борбено оружје. Служи за уништување на непријателот со оган, нож и кундак. 
Нишански домет: 5000 метри. 
Успешно дејство до 400 метри. 
За групни цели до 1000 метри. 
Авиони до 5000 метри. 
Борбена брзина на гаѓање: 10 куршуми во минута. 
Сме седнале во еден бурјан и чекаме да помине луњата, потерата. Стегам една сламка меѓу заби, ја џвакам, што се вели, и гледам како се преобува Михајло Горачинов. Ги тресе чевлите, ги превденува врвките, ги затегнува ушите. И сè мрда на него: и веѓите, и мустаќите, целото лице. Ситни глогови листенца му треперат над главата. Светкаат ко свртени метални парички и го пропуштаат сонцето кон нас. Птиците си пеат и никако да зарипнат. Како да сме дошле во некое небесно црквиче и тука да сме запреле. Пролет е и секаде природата е ко црква. Од никаде не ти се станува. Вистина, времето е уште ладникаво, но секаде е свечено. Можеби затоа не можам да му се нагледам на Горачинов. Тој ќе се сврти кон мене, а јас ќе му се поднагалам. Не мислам на стравот. Но тој ме зема на подбив и само ме јаде. Кој те пуштил ваму, сама, ми вели, те знаат ли од дома? Ме слушаш мори, Бесно, те знаат ли од дома? Јас никако не сум, ми е страв да не згрешам. Може да те мислат, ми вели, зар не се плашиш од волци, од мечки? Мечки да те изедат, сакам да му речам, ама пак го гледам нагалено. Што ќе правам ако го изеде? Којзнае кај ни скита чупето, си велат сега дома, којзнае кај му ѕемнат ножињата, прстињата. Може да кашла и да му тече носот, може да плаче од подноктица? Си бае така Горачинов, се подигрува со мене, а јас мислам на друго. Којзнае што ќе ми стане ако ме бакне, си мислам. Може наместо да останам закована. А закована, ако мрдаш, повеќе боли. А може изгореница од прв степен да добијам на устата? Или нешто друго ќе ми се направи. Го гледам како светец кој слегол одозгора, што се вели, кој дошол оддалеку. Ти го испратиле да го сакаш и да подозреваш од сакањето. Напати ќе чујам глас што ми вели да бегам, но јас не можам, отсечени ми се нозете. И ќе се фатам пак така во некој блудничав сон: ми ја префрлил раката преку рамено, ми ги пикнал прстите во косата и едно за друго ме љуби. Ми го криви вратот, ми ја откопчува блузата, ме бакнува и ме журка со мустаќите. Јас не знам што да правам со рацете: кај да ги држам, како да ги наместам. Не можам да се бранам, што се вели, не можам ништо да му кажам, сосема сум му ја оставила устата. Мојата уста е затворена од неговата. Мижам и... боже, колку пати така ми дошло. 
Му слегла капата над челото, речиси над очи му дошла. Не знаеш со што те гледа повеќе: со очите или со капата. Објасни ми го бескласното општество, му велам. Си спиела ли некогаш со машко, ме прашува тој. Сум спиела со деда, му велам. Јас те прашувам за машко, ми вели тој. Не сум глува, му велам. Не ти е жал да умреш така? Како, го прашувам. Така, посна, ми вели, не сакаш на живот да пробаш? И мене — так — вака, ми излета раката. Од добро седење, што се вели, во бурјанот од капини, глогинки и блостур. Ми се истрга и го удрив по уста. Михајло Горачинов. И првнаа тогаш врапчиња и косови од грмушките. Ама, мене ме јадеа дланките, ми се кажа ова. Горачинов си ја поткасна устата и крв си фати со прстите. Му се намовна тогаш лицето, му се острелушија очите од изненаденост и навреда. Ќе му избегаат од длапките. И некоја влажна кошулка почна да му се слекува преку белките. Зар мојата рака дотолку да му ги насолзи очите? Немам кога и како да се покајам. Крева рака и тој да ми врати, речиси замавнува, но само повторно си ја обришува устата. Си ја собра крвта со јазикот и плукна. И после почна да се кркори: го фатила некоја разуздана смеа, некој кикот што завршува со потписнување на грлото. И со смеењето ми го истргува лостот, што се вели, ми го разнишува. Некој многу чуден кикот, небаре да плаче човекот. А можеби плачеше дека не може да ми врати. Сакам да го прашам дали ги виде ѕвездите, но во затревените падини пред нас се гледаат само нежните главчиња од боливачот. И прелив на бои што истекува удолу... 
,Битка е судир на најголеми оперативно-стратегиски единици за постигнување на оперативно-стратегиска цел. Исходот од битката има големо значење во текот на војната или за еден дел од нејзините етапи." 
 
4. 
Пушкомитралезот служи за уништување на откриени и маскирани, групни и поединечни живи цели, како и за неутрализирање на огнените средства на непријателот до 800 метри. Најдобри резултати се постигнуваат на далечина до 500 метри. 
Се употребува за гаѓање на цели во воздухот (ниско летачки авиони и падобранци) на далечина до 500 метри. 
Идат луѓето да нè слушаат. Мрдаат по нас со устите, ни ги повторуваат зборовите, ги учиш на диверзии, им кажуваш диверзантски средства. Дали сакаат сè да запаметат или не знаат како да се памети? Не заборавај да ме запаметиш, си мислам на Горачинов. 
Ти бранат без лозинка да зборуваш, ти бранат и да офнеш, на некоја болка да се оѕвиеш. На сè така, полека се навикнуваш, небаре подлажано цвеќе од топло време. Предвреме што се развило. Видови експлозиви. А кај ќе легнам ист сон сонувам. Во секој Горачинов ми поминува. Секаде е повисок од својата височина. Широките рамења му се спуштаат низ рацете, како да крева нешто од земјата. Има чиста кожа со боја на непечено кафе и широки црни мустаќи што му се надвиснале над влажните усни. Те гледа со налутени мачји очи. Средства за палење на експлозиви. Ја мрда главата, ја врти и ја ниша, а капата никако кон негде да му се мрдне. Запната му е во густата коса, мислиш фатена на некој чичек. Јас го прашувам нешто, а тој ми вели: не е тоа за деца. Ништо не ми успева кај него. Не ми дава да припарам, што се вели, да се примирам до него. Уривање на мостови и железнички пруги. Ајде, Бесно, ми вели, оди си на спиење, треба уште да растеш! И покриј се убаво, вели, да не ти настинат вошките. Јас ќе вријам од лутина, а тој пак исто: Ти си убаво чупе, но улаво чупиште. Те подлажува и те мачи. И си ги кине песјите нокти од прстите, си ги поткасува со забите. Времето е такво, вели, ќе се бркаме со сојките и ќе си ги крадеме зрната жито. Под јазик ќе си ги криеме, вели. Запалки на нагазување: притисокот се пренесува преку нагазното вретено на вретеното кое се соединува со контактниот испуст и го затвора струјното коло. Горачинов оди напред, а јас по неговите стапалки. Двата негови чекори со три свои му ги втасувам. Сакањето било голема несреќа и страдање. Ајде, легни да те видам, со лесно да заспиеш! Ако може водата, па и ти можеш. Дедо велеше: ,Кога ќе дојде празникот 40 маченици, да знаете дека и јас сум таму". Сега и мене ми иде така. 
,Диверзија е таков вид на војување која има цел да го изненади непријателот, да му нанесе што поголеми загуби во луѓе и техника. И тој да се држи во постојана неизвесност и несигурност, во страв и паника". 
 
Во 1943 година во Егејска Македонија се формираа Деветтата, Десеттата и Единаесеттата дивизија на Народноослободителното движење (ЕЛАС) во чиј состав претежно се Македонци. Во ноември истата година се формира и СНОФ (Словеномакедонски ослободителен фронт) како засебна антифашистичка организација на македонското население од Леринско и Костурско. Јас сум член на окружниот комитет и секретар на партијата на жените. 
 
 
1. 
На наша стара Нова година, што ја велиме ние, татко беше играл карти и сето време губел. А играле три дена и три ноќи. Прекинувале само колку да се напијат вода или вино, да прекаснат нешто, да видат колку е саатот. Ова не се кажува на добро, рекол татко. И играњето на окото и јадењето на носот и губењето на карти. Може ова ќе ми биде последно играње, беше рекол. Де, бре, кај ја отера, му се насмеале луѓето, ако треба да ти попуштиме! 
Во тоа време пак, уште луѓе отидоа комити. Ќе ја чекаат Бугарија да ја ослободи Егејска Македонија. Заблудени, што се вели, сите — на лице, тие — наопаку. Мнозина отидоа од страв да не им ги запалат куќите. Оружје им даваа Италијанците. Му даваа и на татка, ама тој рече: Јас повеќе пушка не фаќам. Уште имам плускавици од фронтот во Албанија. Добро, ама многу вооружени комити почнаа да пребегуваат кај партизаните. Ќе се наоружаат и право во партизани. Кај ќе помине Апостол Макаровски и народот ќе го крене, ќе го преобрати по него. Не треба ништо да ти даде Апостол Макаровски, доста е да ти вети. Зборот му е за на рана да го врзеш, што се вели, толку многу му се слуша. Го викаат ,Лаопланос", оти ги маѓепсува луѓето, ги замајува. Може и по вода да те натера да одиш простум. И сите простум му стануваат. Како што ѝ се станува на трудна жена. Оти никој не зне што носи трудницата. Дали кралот, што се вели, или царот. И наместо Апостол Макаровски, повторно го затворија татко ми Тимјан. 
Е, сега, ќе одиме да молиме да го ослободат. Се закрена цело село. Сакаше и мајка да дојде, но дедо ја врати. Куќата никогаш не се остава празна, ѝ рече. Го враќаше и кучето, ама тоа кршна од посоката и пак нè пречека на патот. И само врти со опашката, клепа со очите и со ушите, се радува со нас. Вода му тече од устата од радост. Веќе не можеш да го истераш. Ќе се истрча малку напред, ќе нè измине и пак ќе нè пречека на патот. Ќе подушка по грмушките, ќе крене една задна нога, ќе ја крене сериозно и главата и ќе се помоча на дрвцето. Ова и за нас се моча, вели дедо. И така цел пат: не испушта ниедно наше движење. Клинка пред нас, зад нас, не нè остава на подалеку. Дедо оди напред, а ние по него. Бааги народ дојде. Да знаев да не одам, што се вели, патот пуст, и полето пусто и уплашено. Само ние сме му некој живот. И по некој кос што ќе прпне во грмушките од меѓите. О, да знаев што ќе видам!... 
Првин го видовме војничкиот камион на џадето, а потоа војниците, татка и сите 12 души со него. Ги осудиле по кратка постапка и ги извеле на стрелање. Беше ги слегле во едно нивиште под патот и веќе им ги врзуваа очите. Тие ги вртат главите, а нозете им џглибаат во калта. 
— Тимјане, вика дедо. 
Војниците се вртат и — иш, иш, ни велат, нè бркаат ко кокошки. 
Татко ја подава главата преку војниците, сака нешто да каже, ама некоја болна претпазливост го стега и не му дава. Само нè гледа онака, беспомошно, како прв пат да нè видел, што се вели, како да не нè познава. А како да му видов солзи да му се покажаа на очите. Или така ми се стори? Може своите солзи да ги видов кај него. Што знам: времето беше привсенето од облаци. Беше рана пролет, кога почнуваат да плачат врбите и лозјата, па може од тој ист порив на сите ни идеа солзи. Еден војник истрча од патот и со вперен автомат почна да нè брка. Почнавме да се завраќаме, ко стадо овци се завраќаме назад и тогаш падна команда. Дедо — фап — вака, ми ја зеде главата и ми ја пикна под мишка. Ми ја крие човекот да не се свртам нешто назад. Да не гледам. Се чу групно пукање, а кучето ја подвитка опашката и почна да квичи. Ни влегува меѓу нозе, и тоа ја крие главата. И после се слуша само поединечно пукање. Јас подрипнувам и го удирам дедо со главата в ребра. Го шибам. Ми подрипнува и срцето, целата снага. И тогаш пак почнаа да ми се тркалаат солзи. На секое пукање по една солза ќе ми се скине. Ама, глас не давам, не велам ништо. На полпат ми остана крикот. А не видов дали и тие, ко мене си го закриваа лицето. Господе боже, си велам, сум чула дека некои по десет пати умираат, а татко само еднаш. Си отиде уште на првото умирање. Дедо ме гледа одозгора: со некои плитки очи ме гледа, наплитко сум му застаната. 
— Ајде, чедо мое, вели, оган со голи раце не се запира. Знам после кај ќе одиш, ми вели, и еднаш ми е жал што не можам да те запрам и, уште еднаш ми е жал што не можам и јас да дојдам. И да сакам не можам, вели, на стар човек — стара е секоја облека. На стар човек и новото алиште е старо, вели дедо, а околу очите му се собираат брчки ко бранчиња вода. Ќе го погледнам така нагоре и, ништо. Ако сакаат да нè ослободат Бугарите, зошто нè даваат на Италијанците, вели некој човек. Е, зошто де, го продолжува друг прашањето. Така било за да биде... 
 
2. 
Ни дадоа задача да подготвиме голем народен митинг. Слегуваме кон селото Четрок, времето е некаде попладне, речиси квечерина. Вистина сонце нема, не се гледа, но според светлината што струи од небото, и тоа е на заоѓање. Не се гледа кај гори, но чадот му се гледа. Тука некаде. Некои деца ги забираат последните пашита со обесени ѕвончиња на вратот. Иако нема муви, говедата постојано се удираат со опашките по слабини. И ѕвончето им се огласува. 
— Блазе си им на децана што се деца, вели Ристо Коларов, и на говедана што се говеда. 
— Но, говедата ќе останат говеда, вели Михајло Горачинов. 
Со нас е уште Филип Хаџиевски, но тој не вели ништо. Се разделивме пред Четрок, на раскрсницата: тие на една страна, јас на друга. Одам и се обѕрнувам, ја кривам главата наназад. И гледам како Горачинов ми се губи зад својата насмевка. Беше речено да појдам кај кумата, да се поврзам и да се оѕвијам. Мажот ѝ беше комита, ама работеше и за нас. Човек со две глави и со две опашки. Прескокам еден водоврик на свијокот и туку се зададе некое силно брчење. Потпукнува ко грмотевица и ми ги полни ушиве. Првин се појави војнички мотор со три седишта, а потоа и високиот прав зад него. Ами сега? На моторот се двајца италијански војници и една девојка од нашите села. Запре моторот, ме запре мене. Девојката веднаш ме позна. Си седи онака во страничната приколка и ме гледа со напудрените образи. Замавнува со главата и ја фрла наназад бујната коса, го отвора лицето небаре употребуван порцелан. Така ми личи од белилото. Устата ја држи затворена, но усните постојано ѝ мрдаат. Ќе ме каже или не ме кажува? И мрдаат и ушите, 'рѓосани од носење на евтини обетки. Беше немажена, уште неспастрена, што се вели, но дали мораше да блудничи со војниците и така да си ја развалува снагата? Да се чекори и да не знае да си ги собере нозете, колената. Ако за жедниот човек само водата е среќа, таа изгледаше среќна. Можеби затоа достиска да не ме каже. Војниците само ме прашаа кај одам и толку. Не знам дали им се брзаше или беа задоволни од одговорот дека одам на гости. Ништо. Еден страв, што се вели, ми помина по коски. Ама, само еден господ од ништо не се уплашил, ниту нешто го доболело. 
Во селото е веќе замрачено: сите сенки полегнале покрај ѕидовите од куќите. Ништо нема, а лаежот на кучињата само се преместува. Ту ми се оддалечува, ту поблиску ми доаѓа. Дали ветрот така го носи и го враќа? Не е чиста работата. Се доближувам до куќата од кумата, а гледам сите прозорци светат. Да не е некој на умирање, си мислам, па му пеат проштена молитва! 
Ја отворам вратата, а озгора по скалите, слушам тропање: тупу, тупу, нозе ќе искрши некој по басамаците. 
— Кај се најде мори сега, вели кумата, сега и јајцата ќе ни прокракаат. 
— Ами зошто, прашувам, не ѝ го разбирам стравот. 
— Цело село е со Германци, вели, мажот ми веќе го зедоа. 
— Пак ќе го пуштат, ѝ велам. 
— Зошто ми е без глава, вели. 
— Така ли е? 
— Така е, вели кумата и врти со очите, целата снага ја врти во облеката своја. Мислиш е нафрлена со нешто, а не сака да ја видиш да се почеша. Не знае како да ме истера од дома. Се алкам вака: го барам пиштолот, го нема. Изумив дека им го оставив на другарите. Посигурно е да немаш оружје, ми рекоа и ми го зедоа. Италијанска ,берета". Излезе како што ми рекоа: да го носев, можеби самата ќе се застрелав... Собрав сè што имав по џебовите и го фрлив во огнот. Вивнаа хартиите на жарта, запапотеа ќунците нагоре, ќе ја кренат печката. 
— Бегај, вели кумата, веќе отворено ме брка. 
— Отвори ми ја задната врата, велам, да не излегувам откај што влегов. 
Ама, едно отворање и — кап за врат, ме нацрпија. Јас претам, се отимам, а едно крајче од стравот пак ми бега кај Горачинов. Што ќе рече за мене, си мислам, ќе ме исмева ли уште повеќе? Ми идат неговите зборови: ,Којзнае кај ми скита сега чупето, кај му ѕемнат ножињата, прстињата? Може да кашла и да му тече носот, слушам, може да плаче од подноктица". Ми се преповторуваат неговите зборови, ми дојде пак да ги слушам. Колку било тешко, господе, да не можеш од тешкото да се иставиш! Дали ќе погледне еднаш и Горачинов, дали ќе ме види како јас што го гледам? Ништо: ме дават ковчестите раце од војниците, ме стегаат ко орлови нокти. Дедо велеше: ,Преку длабока провалија само еднаш се скока". Сега знам дека никој немал можност да го повтори скокањето. 
Ме однесоа во школото, во командата на Германците. Ме прашуваат, им кажувам: дојдов на гости, дојдов на гости! Ама не пали тоа, до никаде не фаќа лагата. Не се прават гости на безден. Во ќошот се собрал мажот од кумата: се тресе, едниот лист од гората станал. Вистина, и мене ми се ниша душата, ама ја стискам, ја држам. Ме гледаат: ситно девојче облечено во црни алишта и нешто се премислуваат. 
— Ја познаваш, го прашуваат кумот. 
— Ја познавам, вели. 
— Зошто дојде? 
— Јас не знам дека дошла. 
— Ме фати ноќ и затоа, велам. 
Лаже, велат некои комити застанати зад Германците. Дојде да организира митинг... 
Командирот дава знак и почнуваат да ме тепаат. Бам по носот и се најдов долу. Ме издадоа нозете и си го наседнав опавчето. Ќе си го подвиткам, што се вели. Те креваат за коса, а те седнуваат удирајќи те по муцката. Еден те удира, а друг те исправа. Ми ја растураат главата, ми ѕвонат ушите, се кршат некои срчи. Се вртам така колце и си го закривам лицето. Може да се прејадени, си мислам, и не им меле добро желудникот. Од тоа се добива лошо настроение, си мислам, те тера да маваш, да се лутиш и да беснееш. 
Утрото, врзана, ме изведоа на сретсело. Ги собрале селаните, целото село го кренале да ме видат. Стојат пред мене, околу мене, ги обесиле веѓите и образите, целиот поглед. Им се крева само здивот, магличавата воздишка. И зад таа магличка им се закриваат лицата, им одат негде поназад. 
— Дали ја познавате? 
— Сме ја виделе, и другпат идела, велат луѓето и пуштаат по некој поглед кон мене. Иако жално ме гледаат, сепак се среќни што не се на местото мое. 
— Кај се партизаните? 
— Не сум видела партизани. 
— Кажи! 
— Нема што да кажам. 
Излегува еден стар човек и ќе рече: 
— Нели е срамота да тепате девојче во жал? Секој кому му убиле човек, вели, ќе биде на другата страна. 
Луѓето уште ме гледаат како дете дека многу накусо растена. Дедо многупати така ќе ме праша да не ме пречекорил некој што не растам. Дури после се истргав, што се вели, се извишив. Стојам така пред луѓето, а небото клекнало, се фатило за земја. Од секаде дува, а ниедно дрво не се мрда. Или така ми се чини дека се соголени дрвјата, безмалку мртви. Само некои чавки и гаврани клечат на покривите на куќите и ме гледаат испуштајќи силни викотници. Нешто од тој вик се накрева и во мене, ама не ми даваат да го пуштам. 
Ме забраа да ме носат во Костур. На посигурно. На мањатскиот мост сретнавме една група жени од селото, а меѓу нив и една тетка моја, сестра на татка. Само што ме виде и тргна по мене гологлава. Да ме брани, да не ме дава. Ја кутна еден војник под колена и зеде да ја удира, да ја гази. Таа се прпелка во правта, клоца со нозете и колне. Како да ѝ помогнам со врзани раце? А гледам дека ја поткрева главата кон мене, ги подбелува очите. Се помислив, помислив, и се пуштив да ја бранам, да ја откинувам. Се наведнав и го каснав војникот за рака. Германецот што ја тепаше тетка. Ми дојде некако назгодно и му ги вкопав забите кај зглобот. Рикна тој, се окати: ја пушти тетка и ме подбра мене. Беше сум му скинала и од месото и од ракавот. И ме подбра и со раце и со нозе. Ме толчи ко змија по глава. Јас одам наназад, а тој само поидува, го кривоколчи лицето и само мава, си удира. И, од мост под мост, ме прејати во реката. Сум плеснала колку што сум долга и широка. Ја отворив, ја расцепив водата. Немаш раце да се закрепиш, да го ублажиш паѓањето. Претам во реката: ја подавам главата и се мачам да се исправам. Не е длабока водата, ама студена, што се вели, до коски ти посега. Е, се исправив некако, небаре лисник, неисцедено алиште. Водата ми истекува и од ракавите и од предниците и од петиците. Целата сум капавица. Ме изведоа на патот и ме подбраа со шлаканици. Сега сум двапати крива. Штак, штак, ми прави еден по образ, штак — друг. Од една рака ќе ме одбијат, на друга ќе ме начекаат. Јас дека врзани рацете, се вртам ко укруп во уплакана куќа. Јажето само ми се стега околу зглобовите, ќе ми ја прежили ногата. Оф, леле, боли! Па да не боли не ме тепаат, си велам. А тетка уште лежи на патот и само ја врти, ја поткрева главата и ги замижува очите. Не може да гледа жената. 
Ме тепаа до посер, што се вели. Ќе ти удрат неколку, а потоа пак уште неколку за да не ги заборавиш првите. За секој случај. И после ме тераат да трчам за да ми се исуши облеката. На мене да се исуши. О, боже, колку било мачно да трчаш со врзани раце и мокри алишта! 
 
3. 
Во Костур Германците ме предадоа на еден бугарски офицер. И тој си ја презеде истрагата. Јас си го мислам германски мајор, дека носи нивна униформа, а ваму тој ми зборува бугарски. 
— Да не сте гладна, ми вели. Не, не ми се јаде, му велам. Ти си нашенка, а? Јас сум Македонка, велам. Македонска Б'лгарка, ме исправа. Зошто им го дадовте татка на Италијанците? Аз с'м Калчев, вели, дојдох от Б'лгарија, за да известја народа, че наскоро ште освободим цјала Македонија2. На газ ќе падне од среќа, му велам. Зошто им го дадовте татка? И јас сум од Костурско, вели Калчев. Надвор почнува да плуска, да врне. Натежнале облаците и само си мошорат едноличен дожд. Тропка по олуците, се разлева по прозорците. Се втасуваат капките по стаклото ко солзи по човечки образи. Дали го познаваш Апостол Макаровски, Паун Радевски? Ми ги трга зборовите од уста. Никого не познавам, велам, ми се подотвораат очите. Вашата организација СНОФ е растурена, вели, само ние криеме од Германците. Сакаме да ве спасиме, вели. А на кои Германци, си мислам, кога и ти си во нивна униформа? Уште не знам кај ме подбиоѓа Калчев. Секаде се лизга. Знам дека има некој расцеп во грчката партија по однос на македонското прашање, но не знам што да верувам. Секоја мисла ми бега од зборот, не може да се состави. А Калчев навалува. Сакаме да се приклучиш кај нас, вели, само Германија може да ни помогне да се обедини Македонија. Не верувај им на Грците, вели, и кога ти носат подароци. Тие мислат само како да те купат и колку да те продадат. И дури те гледаат в очи така мислат. Со Грција владее Англија, вели. Јас гледам во дождот што ткае на прозорецот. Си пушта жици, си провира, си штрака. Се поткреваат шкрипци и брдила. Ми иде да излезам и да се искапам на дождот. Да си ја измијам снагата полна со потсирки, со поткрвени набиеници. До гола кожа, до голи коски. Од под нокти да ми истече водата. Калчев ме вала, ме врти, ме цеди. Едно за друго ме прашува, но уште повеќе ми кажува. Се рекло дека, ако си го најдеш, најмногу од својот човек ќе си го најдеш. Веќе неколку дена сум принудена да гледам во неговиот параден изглед, во студените ѕидови, во Хитлер и цар Борис, во клучалката од вратата. Сè е под клуч, што се вели, целиот свет се држи заклучен, а мене умот ми е надвор избеган. Којзнае на кој кораб ми се качил? 
 
4. 
Германците почнаа да се истргуваат од Костур, ослободија и многу затвореници, а мене уште ме држат. Едно утро ме кренаа со нив. Ме врзаа и ме качија во еден од камионите. Беа три или четири камиони со војници. Си мислам: ќе ме стрелаат или ќе ме пратат во некој логор. Веќе не му верувам на писменцето што ми беше дофрлено: ,Дадовме дваесет златници за твојот живот". Потпис: трилисна детелина. Дали беа тоа трите дела на Македонија или обична подвала, што се вели, подадена шипинка. Седам сега стуткана на камионот и гледам во козите што ја брстат шумичката крај патот. Се исправаат на задните нозе и ги наведнуваат дрвцата. Сета шума поодува, се поместува. Козите само ги поткреваат главите и ги џвакаат досегнатите ластари и гранчиња. И наеднаш се јави пукање оттаму, откај козите. Напаѓа некој баталјон партизани. Козите бегаат, се прескокаат, им пливаат главите над вршките. Германците ги свртеа камионите и ајде назад. Си мислат дека пукањето било за мене и ме вратија пак во Костур. Сега сум сигурна дека ќе ме стрелаат. Си подготвувам и говор што ќе го кажам пред стрелечкиот строј... Во затворот е најтешко ако не знаеш, што се вели, ако нема кај да го пуштиш умот. А една тишина легнала во ќелијата, како кога мајка ни раскажуваше приказни. Ќе направеше мала починка и ќе нè праша дали слушаме. Шчукате? Шчукаме, никој не спие, ќе викнеме ние. 
 
5. 
Лежам така и си правам попис на животот. Јас сум ѝ првото живо дете на мајка. Пред мене роди чинела машко, а тоа ќе се расплаче и ќе подзине. Па после, роди женско. Здраво, право, што се вели, сè има на него, ама штом ќе зине да плаче не запира додека не помодри, додека не му излезе душата. Така: машко, женско, машко, женско... Се раѓам јас и сите застанале да мислат како да ме одбранат од лошите наречници. Го прашуваат еден калуѓер, а тој им вели: Вака и вака. И тие, така. Ме оставиле на една раскрсница и се скриле. Татко, дедо, стрико... Чекаат некој да помине, да ме најде. Да се мени кумот, да се мени и среќата. Поминала една жена од Четрок, подзапрела пред мене и рекла: господе, од небото паднало живо дете! Истрчале татко, дедо, стрико и ја фатиле жената: од ти ќе бидеш кума и ништо друго! Нека се вика Небеска, беше рекла жената, мислев дека е падната од небо. И после кој како ќе ги сретне и ќе ги прашува што носите така? Жив глас, жива душа носиме. И тие со трчање ќе се вратат назад викајќи: идат и жив глас носат! И сите да ме отскриваат, да ме поднаѕираат. И плу, плу, ќе ме поплукаат за од зарек, за од лоши очи. Некаде рикнало магаре, а дедо ќе речел: Одете, врзете му ја муцката, оти царицата моја спие! И ги терал луѓето да ги тепаат магарињата. 
Секој ден да идат луѓе со повојница и да ми го наслушуваат дишењето, што се вели, да гледаат дали сум жива. И плачењето ми го чувале како песна. Ме дежураат, ме стрежат... Дошол и еден Турчин, ме кренал в раце и рекол: Ова е женско дете, ама машка душа носи и од него сите ќе проплачете. Дедо се накренал да го удри, а татко го фатил за рака деда. Ова дете ќе се искачи до големи височини, рекол Турчинот, и кога ќе стаса најгоре, ќе падне. Од највисоко на најниско ќе падне, рекол, и вие ништо не ќе знаете за неа и за нејзина душа ќе раздавате, беше рекол. И после пак ќе почне да се искачува и од златна лажица ќе срка, беше ми ти рекол. И тогаш татко му ја пуштил раката на деда. 
 
6. 
Ме собрал студот во ќелијата, ме залепил ко полжав, ко плуканица на ѕидот. Ме потсетува колку е благ огнот на олку никакво време. Ми бегаат пред очи полињата и оголените шуми: црешните и маслинките, прецветаните и насланети тутуни, откатените диви костени... Толку е тивко и глуво што осеќам како се помрднува воздухот: од кај ме полазува, каде ме подгазува. Го слушам како 'рѓата што го нагризува железото. Сум подвлегла во некоја тивка дремка и ги сонувам оние од кои се плашам. Ги отворам очите, а се отвора и вратата. Влегуваат луѓе во помрачината, не им се познаваат лицата. Како да не ја носат сликата своја. Си мислам: комити влегле да ме силуваат и да ме убијат. 
Почнав да викам по Германците. Се престрашив и викам. 
— Германци нема, ми велат луѓево, сега ние сме Германци. 
Ми подаваат едно книже и чкрапаат со кибритот да ми светнат. ,Имај доверба во луѓево". Потпис: трилисна детелина. И после ми даваат германска војничка облека каква што носат тие. Ми даваат и шлем, шмајзер и две пачки муниција. А темница е, не треба да мижат за да се преслечам. 
Излегуваме надвор, ги изминуваме рибарниците. Одоздола ни се јавува водата од езерото. Таа никогаш не може да се скраси, на едно место да застане: се мрешка, се мешколи, потфрла бранчиња и го подлижува брегот. Некоја остра свежина ме штипка за очи и за нос, ми мириса на изгушена риба. 
— Ако сретнеме патрола, ти ќе ја свртиш главата. 
Е, добро, живот без ризик е празен живот. Одиме, си ги слушаме чекорите, нервозното удирање по калдрмата. Светло од никаде да излезе, да се појави. Ќе мјаукне мачка, а мене ќе ми потклекнат колената. И ќе ми се собере срцето, дишењето. Несигурна ноќ, што се вели, сè е несигурно во вакво глуво време. 
— Алт! 
Мене мочта ми дошла на крајот, ќе направам некоја пакост. 
Другарите ја кажуваат лозинката и патот ни се пушта. Но само донекаде, за малку. Сега треба да забидеме две опасни стражарски места за да ја фатиме Жупанската Планина. Ама како да ги поминеме? Таму не се вика ни алт, ни друго, веднаш ќе те наполнат со олово. Таму и на својата сенка се пука, што се вели, мртва зона. Ја алкаме така ноќта, газиме ко на јајца, одиме ко на јајови. Се накачуваме, се извираме, сме станале сеништа. И види сега! Кога ништо не чекаш, нешто ќе дојде да те сопне, да те лизне. Боже, колку лошо сум се лизнала. Сум згазила на некои одвалени камења и нозете ми избегаа, газот ме тргна надолу. А неоти имав толку газ, ама ете, се најде колку да ме усрами. За од гревот згора, што се вели. Се истркалаа камењата, се истркалав и јас по нив. И Германците на часот се јавија. Почнаа да шијат, да пукаат, да трешти ноќта. Другарите се повраќаат да ме поземат, јас ги туркам нозете пред мене, а тие ми одат назад. Маки. Леле маки, леле маки! А по нас свират куршумите, фиу, фиу, си фиукаат. Овде ќе скршиме глава, си мислам. Ама, било за да останам, ниеден куршум не ме фаќа. ,Некогаш и господ ќе те види и ќе се замеша, велеше мајка, и да не го викаш ќе те побара, ќе застане да те брани." Тие пукаат оздола, а ти не смееш да им вратиш, да си го кажеш местото. По огнот ќе видат кај си. Се испењаме така, молченката, се поттурнуваме со врвот од прстите, се зачекуваме со лактите, се драскаме. Лазиме и се бориме со угорницата. 
Накачивме во шумата. И дури таму им ги видов лицата на луѓето со мене. На Никифор Абазовски и неговиот курир Цветан од Мала Преспа. Јас пак, гледам во нив, а прашувам за Михајло Горачинов. Улава работа, што да ти речам друго... 
 
Во мај 1944 година Грчката комунистичка партија го расформира СНОФ (Словеномакедонски антифашистички сојуз) што предизвика голем револт кај македонското насление. Една група борци се отцепија од ЕЛАС и се придружија кон партизанските единици од Вардарска Македонија. На 16 јуни на Кајмакчалан е формиран македонски баталјон. Јас сум секретар на пет реони. 
 
 
1. 
Пролетта, април месец, направивме една офанзива што ја нарековме чистење на теренот. Целта ни беше да се снабдиме со храна. Не се можеше повеќе, не се траеше за јадење. Ти иде и од своето месо да кинеш и да јадеш. Туку ќе видиш некој да копа во земјата, под снегот: бара корења, којзнае што бара. Друг се свиткал крај некое дрво и плаче ко дете. Му се загубила плавта, што се вели, крв не му тече под кожата. Ајде дојади ја манџата, му вели Никифор Абазовски, да се пушти чинијата, да се ослободи. Овој ќе се штрекне и запира со плачењето. И првнува смев, небаре јато врапчиња да си кренал, да си избркал. Се смееме на гладно срце, што се вели, на гол газ се смееме. И во душата. И сите темни места, во исто време, ти ги осветлува. Горачинов собира снег и го држи на образот, се обложува. Што му е, ќе прашам јас. Го боли заб, велат, му никнува умник. Фала богу, велам, белки ќе му дојде умот. 
 
2. 
Се истргуваме од Гревена. Не можеме повеќе да држиме. Германците собраа сили и почнаа да се бијат, си ги враќаат позициите. Топовите пукаат, ко вода се ниша земјата. И куќите туку ќе клекнат, ќе се преполоват. Бегаме и се пребројуваме, ама Горачинов ми го нема во бројот. Никаде ми го нема. Кај остана, господе, пак јас за него... Дали го погоди некоја загрешена бомба или се поштоми некаде со Грците? Ами, ако го заробат Германците? Имавме чуено дека некоја Германка јадела човечко месо. Ги скопела мажите и правела некаков гулаш од човечки јајца. Во воено време сè ќе чуеш. Којзнае што треба попрво да веруваш. Може и Горачинов да не знае каде е... Ја молам Оливера да се вратиме, да го побараме. Ако е жив, ми вели таа, ќе знае да се врати. Добро, ако е жив, велам, ами ако не е? Ако не е, зошто ти е, ми вели Оливера Поточка... Немам време да ѝ се лутам. 
Се тргаме за раце и претрчуваме преку уличките. Михајло, о, Михајло! Не викај, вели Оливера, никој не слуша во овој метеж. Забидуваме едно магаре со истурени црева. Самарот и товарот уште му стојат, а цревата истурени. На крајот од улицата гори куќа. Кај се пожарникарите да гаснат? Клапчиња оган се тркалаат низ куќата, подрипнуваат кон покривот. Михајло, о, Михајло! Кај може да ми се загуби Михајло? Овдека е сè загубено, вели Оливера, туку бегај да бегаме. Огнот веќе го зафаќа и покривот од куќата, целата чатија. Ќерамидите скокаат кон небото, како некој со рака да ги фрла нагоре. Ниедна ќерамида не се враќа назад на земјата. Дали прав и пепел се правеа на небото? Михајло! Мори, доста викаш, вели Оливера Поточка и ме трга под еден расцепен багрем... Не знам што беше. И тогаш видов како сета куќа тргна нагоре. Сосе темели ни избега. 
Трчаме по една уличка, а до половината од калдрмата е истурена стока од бакалите. Ќепенците се оставени така, отворени. Колкав е тој воздушен притисок, господе, што исфрла сè? Истркалани канти со маслинки, истурено маслиново масло, смокви и портокали, слатко од лубеници. Постела. Сè е срча и смет, ми мириса на ракија и анасон. Како не сме го виделе ова, да не оди вака пусто? На еден прозорец се обесила човечка глава, мислиш наѕира нешто, зборува со некого. Михајло! Пукањето не стивнува, ни се полнат ушите со татнежи. Не сме за овдека, вели Оливера Поточка. Да видиме кај Англичаните, велам, да не се прибрал кај нив?... И кога дојдовме првпат во Гревена, јас отидов таму. Да ми дадат нешто за раните и плускавиците. Три дена делевме само по еден грст суво грозје и ни наизлегоа јагрлци и нициња. Од чировите по нозете и по рацете. Само да пукаат и да ми се прават красти. А кај Англичаните седнале некои грчки офицери, неутралци, јадат чоколади и пијат пиво. Жеволкаат со устите и си прават гаргара. Може малку да скршам, му велам на еден. Земи го целото, ми вели тој. И јас — кап — целото чоколадо. Отрчав и го поделивме со тие што ми се најдоа најблиску. Секому по малку, колку да не му падне курето од гледање. После украдов цела каса со конзерви. Ги закопуваме кутиите в земја, а оданде ми викаа: Те бара Горачинов, те бара Горачинов! Трчам кај него, не можам радоста да ја додржам, што се вели, а тој ми вели: Зошто крадеш? За да јадеш, му велам, за тоа ли беше викањето! Не знам со кои нозе се вратив и како преживеав тогаш. Не се докажува. 
Кај Англичаните нема жива душа: и тие го фатиле патот под нозе. Овдека веќе ништо не се знае, вели Оливера Поточка и излегува на улица. Јас одам по неа. Свртуваме во друга уличка, а на средината гледаме лежат жена и девојче. Фрлени онака, ко блисната вода. Жената испуштила еден заграб фустани. Девојчето е ничкум и со посегната рака кон куклата што ѝ избегала. Да има околу пет-шест години. До нив клекнало куче и само цимулка, што се вели, испушта некои тажни гласови. И животните ја делат судбината на луѓето. Зад нив седи човек и чита некаков стар весник. Изнесол еден стол од куќата и седнал на среде улица да чита. Михајло, викам, а човекот ни да мрдне, да ја поткрене главата. Кај сме, Оливеро, велам, дали гледаш јас што гледам? Не гледај таму, ми вели Оливера, бегај да бегаме! Ами Михајло? Тој не те клава на газот, ми вели, а ти го бараш за на чело. 
Е, излеговме. Трчаме да ја втасаме главнината, а јас веќе не можам ништо да проговорам. Ко онемена сум од тоа што го видов. И едно долго време некои зборови ги имав подзаборавено. Ми се преправи нешто во главата и почнав поинаку да ги кажувам. Да беше мајка ќе ми дадеше уплавна вода. 
 
3. 
Близу едно село ги најдовме Струма Количковска и Воскресија Мукаетова. Шетаат девојките низ шумата ко забркани кози... со олкави очи вака. 
— Влезе војската во селото, раскажува Струма Количковска и нè истераа од куќите. Нè забраа вака, ко вие што ги терате овцине. Нè пикнаа во гробиштата и почнаа да пукаат. Пукаат и пцујат, нè нарекуваат вошки. Луѓето пиштат и паѓаат меѓу гробовите. Со крв ги прскаат плочите, крстовите. Јас паднав, не знам кога паднав. А може, заглушена од пукањето, сум легнала меѓу мртвите, сум се изгубила. И после сетив некоја тежина на мене. Дали смртта вака притиска, си мислам, дури да ти ја истера душата? Не знам дали сум погодена, што се вели, да умрам... Некои уште офкаат наоколу. Ама, кој како ќе пушти глас, така ќе припукаат во него. Ни глас повеќе не се јавува. Јас мижам и ја трпам тежината од тие што паднале врз мене. 
После се оддалечија војниците, вели, тап, тап, слушам, им тропкаат поткованите кондури. И тогаш почнав да мрдам, да претам. Ко молец во волна што прета. И се изврев некако од под труповите и крвта ми се пушти во жилите. Викнав: има ли некој жив? Ништо... Има ли некој жив?... Јас сум жива, се јавува Воскресија Мукаетова, ми иде како од онаму. Ја познав и летнавме да бегаме. Ама тогаш се чу пушка. Една, па уште една. И ние, ајде пак назад. Одново легнавме, која кај што си лежела, меѓу мртвите. Доста време поминавме така. Сега не знам дали нè видел некој или пукањето било по нешто друго. Кон полноќ се кренавме и избегавме в шума. Утрото сретнавме еден овчар и тој ни кажа дека војниците си заминале. 
— После се вративме, вели Воскресија Мукаетова, пак дојдовме кај гробиштата. А таму: стадо од кокошки и свињи пасе меѓу стреланите. Ги колваат и ги кинат, им буричкаат со муцките меѓу цревата. Господе боже, си велиме, и животните станале против луѓето. Струма зема прачка, а јас камења, сакаме да ги избркаме. Но свињите се загнаа по нас, живи ќе нè јадат. Ние се браниме, а тие идат, ништо не гледаат. Се качивме на една црничка, дудинка. Беше вака поднавалена и можевме да се качиме. И тука, на врвот останавме. Кога поминавме после низ селото, како пак низ гробишта да сме поминале. Никаде жив човек... И гол да поминеш нема кој да те види. 
Си раскажуваат Струма Количковска и Воскресија Мукаетова. Им потписнуваат плачните гласови ко на сеници, на кукавици. Едната ќе каже, другата ќе принакаже. Ги гледам и си мислам дека се близначки. Ко две капки роса, колку ми се исти. 
 
4. 
Се врвчи колоната, џглиба водата, крцкаат сувите гранчиња под нозете. Веќе нè привтасуваат од Кожанско, од Солунско, се јавуваат и првите пукотници. Даваме команда за засилено одење. Времето кучешко, што се вели, никако да се потргне. Си паѓа дожд и снег, снег и дожд, лапавица. Ни се лепат снегулките ко плуканици. Водата ни влегува низ алишта, ни ги кваси и коските. Лилјаци сме станале. Изнемоштените ги пуштаме напред да го тераат добитокот. Ама, некои веќе остануваат, не можат да појдат. Туку го зграбил снегот и со рацете и со устата. Потаму друг ги расчекорил нозете и нема сили да си ги собере. И на голи очи му паѓа снегот, му ги покрива трепките. А бара да ги смени чевлите за опинци. На нозете му се нафрлиле живи рани, сараџи. 
Се повраќам да не останал некој во долот, а таму легнал Ставрос и збива ли збива. Го завирил потокот со телото и водата веќе се префрла преку него. Го гледам и си ги потпикнувам рацете во ракавите. Десната рака во левиот ракав, левата во десниот. Не можам повеќе, ми вели Ставрос, немам сили и да се убијам. Го тргам, го кревам, не се може. Којзнае колку студ насобрал од земјата. Некаде му свети запален оган, угреано сонце. А нè тепа дожд и лапавица. Ќе побарам коњ, му велам. Не ми треба ни коњ, ни колчишта, вели, туку убиј ме! Веќе немам желба да живеам. Греота е уште да го јадам лебот, вели, греота е и за лебот. А ако ме фатат може сè да кажам. Знам дека нема да издржам, вели. Што да правиме со човеков, господе? Како ќе погледнам во некого, така овој ќе ја наведне главата. Доаѓа Андреја Тарковски и вели: 
— Одете вие, јас сум откај мртвите. 
По малку чувме пукот. Подзапирам и си велам: гробот му го знам, но болката остана непозната. Нема толкава црква што може да ни ги прости гревовите. Нема и пред кој да се покаеш. Така е поставен животот. Нè втасува Андреја Тарковски и ни вели: 
— Му помина стравот. Сега и Ставрос е кај мене, вели, кај што сум и јас запишан. 
А овој, Андреја Тарковски, во сите матични книги бил заведен меѓу умрените. Отишол човекот да бара извод за женење. Море, какво женење, му рекле, мртви не може да се женат. А бре, како мртов кога, еве, дишам, зборувам. Тоа ти го тврдиш, му рекле, но не го тврдат книгиве. И Андреја Тарковски си отишол дома, ја викнал мајка си и ѝ рекол: Мајко мори, јас сум бил мртов. Како, море? Така, мори! И после ја натерал да врзе црна шамија и да клекне да го истажи. Сега јас ќе ги замижам очиве, рекол, а ти почни да ме тажиш. Како досега да не знам, како досега да не ми кажеш? Зар толку не ти беше жал? Немој, море, што правиш? Тажи кога ти велам, рекол Андреја Тарковски и легнал на креветот. 
 
5. 
Сум се потпрела на една бука и гледам еден запокажан кукурек. Над мене снегот се мачи да застане на оголените гранки. Да се задржи. Дрвјата истрпнуваат ко животни и го туркаат. Никако да се попредаде времето, што се вели, да се потргне и да се расправи. Само си мошори расквасен снег. Снегулките ми застануваат на веѓите, на трепките и ми се топат надолу по образите. Небаре на моето лице да плаче небото. Сета сум обацана. Жива вода. Да нема суво нешто на мене. Ни под мишка, ни под пазува. Кај ќе се пресегнеш и вода ќе фатиш. Здодевен дожд со лапавица. Оздола вода, а озгора кашав снег. Ете го Лазор Рогожаров и со чешлето ме удира по рамо. 
— Сврти се, вели, да видиш кој иде по нас. 
— Мофашите3, или Германците? 
— Може и така да се рече. 
Се обѕрнувам и забележувам залегнати волци. Се влечкаат по мев, ползат по снегот, по блатиштето. Извидуваат исто ко луѓе. Ги поткреваат главите, ги чепатат вилиците, ги катат забите. И се распоредуваат ко војници. Дива армија, ќе рече Рогожаров. Еден волк ќе излази едно место, па ќе се притаи залепен за земјата. По него друг тргнал. 
— Да им тргнам еден рафал? 
— Ќе разбудиш волци на две нозе. 
Ги оставаме така во заблуда, што се вели, а тие идат по нас. Цела глутница иде и нè демне. Чекаат некој да заостане, да испадне од колоната. Се гледаме и не се гибаме. Па и ние сме волци, а може и повеќе од тоа. Лапавицата ко паспал ни се лепи на алиштата. Море погано време! Ова ништо не е, вели Лазор Рогожаров, некогаш и мај знаел да биде со снег. Не отскривај ја главата да не ти настинат вошките! Некој зимски месец пречекорил во април, вели Рогожаров. А дедо велеше: ,Ако листот на јасиките почне да им паѓа озгора, зимата ќе биде рана. Ако почне од средината и зимата ќе биде в среде. Но ако листот почне да им паѓа одоздола, зимата ќе биде на крајот". Море, кажи дали ќе се расправи времево? Не сум разузнавачка служба... 
Одиме, а Никифор Абазовски само ме привтасува. Се врти околу мене ко елемија. Ме видел да се чешам под мишките и еве го: Ај, глави ме за слуга, вели, да те поштам од вошки, да те чешам од болви. На смеа, на шега ме гиба. Знам кај ги стега педалите, кај ме нагазува, ама мене уште ми е умот кај Горачинов. Од глава не ми излегува. 
6. 
Радио Лондон беше емитувал репортажа од капетан Еванс во која на КПГ ѝ забележува дека премногу го толерира македонското национално чувство, кое води кон отцепување на Егејска Македонија од Грција. По тој случај, ја растурија македонската организација СНОФ и ги затворија нејзиниот прв и втор секретар. Апостола Макаровски и Силјана Лилјаков. И разбрав и не разбрав, што се вели. 
Сега ние се бориме со единиците на германската армија, а отстапуваме пред ЕЛАС. Не оставаме да нè растурат, но не прифаќаме борба со нив. Идат македонски доброволци и ни се жалат дека Грците не им даваат оружје. Нè бркаат отворено, велат, не знаеме што да правиме. И ние не знаеме, им велиме, тие и нас сакаат да нè разоружаат... Колку има за ова овде, колку преговори да нè прелажат, колку примки, мамки и замки, што се вели, ама, ајде... Не знам до каде да зборувам и колку треба да кажам. 
После се приклучивме кон баталјонот на Гоче4 што дејствуваше на линијата Лерин-Корча, и есента се префрливме во Вардарска Македонија. По ослободувањето на Битола, Темпо ни го даде знамето на Првата егејска ударна бригада... А бре, кај може сè да се каже! Никогаш не ти втасуваат зборови за сè. Ти ќе кажуваш, ќе кажуваш, а ваму повеќето пак ти останало. 
Од Битола нè испратија во Гостивар и во Тетово, да ги очистиме балистите. Сме ти оделе сè пешки. 
 
7. 
На излегување од Кичево, една група на ОЗНА приведе еден бугарски војник. Тој да ти биде Македонец, ама во бугарска војничка униформа. 
— Кај го водите вака човеков, прашуваме. 
— Шири алармантни вести... 
— Што? 
— Ќе кажам, вели човекот, во Скопје стана буна. Сите македонски војници што се вративме од Бугарија за на Солун, нè протераа на Срем. И тогаш стана бунтот. Се спуштивме озгора, од Калето, вели, и демонстриравме. Се урна војската, се наполни плоштадот: на Солун! На Солун! Се протегнавме дури до железничката станица, вели, на нас беше и оружјето. Напред оди топ, вели, и назад оди топ. Ги влечат спрегнати коњи. На Солун! Народот се стиска и ракоплеска, вели, се затнаа улиците од народ. Решиле луѓето да ја изнесат својата несреќа од дома и на улица да ја исправат историјата. На Солун, вика народот, на Солун, вика војската, не дојдовме за Срем... Ние веќе бевме тргнати за Солун, вели човекот, ама од пол пат нè вратија... А кога дојде генералот5 во Софија, вели, не знаевме кој побргу да се пријави за на Солун. Кој мислел тогаш за Срем! Ќе се испотепавме, вели. Сакавме да го кренеме и на раце да го носиме. Првпат сме виделе македонски генерал со широки еполети на рамената и со црвена чоја на поработ од ногавиците. Не сме знаеле да застанеме поблиску до него. Му ги поземавме зборовите, вели, ко некоја молитва што се позема со устата. На Солун! 
По три дена демонстрации, ни велат, дојдете да се договориме. Оставете го оружјето и дојдете. Така, на превара, нè разоружаа, вели човекот. И после нè опколија единици на ОЗНА и толку беше нашето. Кај сме знаеле како е испланирано одозгора, од другите глави. Ниедна депеша преку нас не поминала. Непозната работа, вели... И после секој ден, дваесет по дваесет, да нè водат на сослушување. ОЗНА мора све да дозна. Кој е за затвор, кој е за повеќе. И повеќе не ги видовме командирите наши. Ги изеде ноќта, вели. Тогаш мене ми пукна слепото црево, и ме однесоа в болница. Е, сега, не знам, вели, дали генералот знаеше дека нè лаже или и него го излажале. 
— Ти лажеш, му вели едикојси. 
— Не лаже човекот, вели Филип Хаџиевски, туку некој друг нè лаже. Таму нè лажеа едни, овдека друг нè лаже, вели. 
— Не истрчувај се многу, му велам јас на Хаџиевски, а тој ми се свртува и вели: 
— Каде е тоа Срем, Небеска? 
— Што знам, Филипе, далеку... 
— Многу е далеку од Солун? 
— Многу, велам, зошто прашуваш? 
— Мислев со едно одење, обата да ги ослободиме. 
— Молчи, ќе ти се смеат, му велам, а може и полошо... 
— Ах, мајчето нивно, вели Филип Хаџиевски, пак го испуштивме Солун! Ни избега, вели, на крај свет ни отиде! 
 
8. 
Од Кичево запревме во Гостивар. Еден баталјон отиде во Тетово, а ние останавме. Едни се сместивме во касарната, други по куќите. Ама, колку ноќта да ја премижиме, што се вели, да ја пречкртаме. Уште неразвиделено ќе тргневме во потера. Сакаме на седелка да ги затекнеме балистите. Командирот имаше обичај да ни рече: 
— Никогаш да не им оставате време да се помислат, да се сетат. Сè одненадеж и сè на препад! Јас сум ви рекол еднаш, а вие да мислите — илјадапати. Разбравте? 
— Разбравме. 
И ќе полазаме нагоре по селата. Ќе пливнеме. Тропаме по куќите и ги среќаваме нивните преплашени лица. Се гледаме и се колеме. Така, со очите, со погледот. Имаше многу омраза во нивните очи. Не се оние Шиптари што ги знам од Албанија. Дури и кучињата нè гледаа со истата омраза. Го накреваат 'рбетот, го кострешат влакното и само ги шират убавите очи. Мислам дека секое животно има убави и чисти очи како дете. И не ти носи душата и со него да се скараш. А гледаш: ги кати забите, па му растат ноктите и само чека да згрешиш некаде. Па, и животното чувствува како и неговиот стопан. Тие, исто боледуваат едниот за другиот. 
Е, сега, не можам да речам дека секаде беше така. Има луѓе и луѓе, што се вели. Има и вакви, има и никакви. А некаде ќе нè пречекаа, како најближни роднини. Ќе им кажеме кои сме и што сме и ќе се пуштат. Ќе ни извадат леб, сирење, изварка, пастрма... Секое нешто. Жените ќе ни стоплат и вода за да се замиеме, да се зачистиме. Нè гледаат и нас жени и нè жалат. Ќе ни потурат, ќе ни го подаваат самоделскиот сапун в раце и ќе ни велат: 
— Мори, ве знаат од дома? 
— Нè знаат, ами како... 
— Мори, како ве пуштиле вака? 
— Ете, така... 
— Нас, од порта надвор не нè попуштаат, ќе велат, глава не ни даваат да покажеме. 
После ќе си проговорат по нивни и ќе ни донесат нешто за носење, за во зимно време. Дали шамија, дали фанела, дали плетени чорапи. Оголнови, што се вели, уште ти мирисаат на штотуку преден јаток и вапсило. Се познава и како биле здиплени. Едни убави чорапи, прошарани со цветчиња и нагрлени со црвен поплит. Не знам како им се даваа? Може да им беа свадбени дарови, а можеби од оние првите, што се фрлаат по река за умрените. 
Сè добро, лепо, ама оружјето мора да им го собереме. Тука нема лабаво. Уште се кострешам кога ќе ми текне за детето, фрлено под воденичниот цивун, кај што удира водата на замаецот за да го исечат перките, да му го иструпат телото, да не се знае кој го носел дотогаш. 
 
9. 
Ами, грабнувањето на Јагна Машаловска, пред Водици, додека го сучеле конецот од куќата на ланскиот чувар на крстот, до куќата на новиот чувар на крстот. Преку конецот се вршела првата примопредаја на кумството. Ќе го сучат жените конецот и ќе поодуваат низ селото, сè така во одење ќе сучат. Кутрата Машаловска, не ги дочекала женски Водици. Таму, пак, на тој ден, не го фрлале крстот в река, туку инаку ја крштевале водата. Ќе влезат кумовите во Вардар со дисаѓи преку главата и, додека поповите ќе пеат, народот ќе фрла јаболка во водата. Ќе ја покријат водата со јаболка, а кумовите ќе ги соберат во дисаѓите. Венчиња мраз ќе им се фаќаат околу колената и прстите, но тие не запираат со собирањето. Само ќе растрчуваат низ реката, подгазувајќи ги јаболката. Обичаи... 
Ами, таткото и синот од село Печково, заклани на нива и оставени в бразда! На обајцата им беа распарани слабините. Од мишките до појасот распарани и рацете пикнати внатре. Во пресеченото. Небаре во џебови, што се вели, во пазуварки. Си мислиш барале нешто во утробата своја и така заспале. Со неизвадени раце од своите слабини. 
Ами, главата од поп Аркадија, оставена во излогот од една чевларница. Имаше престегнати очи, речиси собрани во трепките, истечени. Како да клепнале пресилно од големата болка и веѓите се наведнале, се надвиснале, се стуткале. И устата ѝ стоеше згрчена и со прекасан јазик. Единствениот жив дел од главата на поп Аркадија беше една црна мува, ѕунѕурка. Ќе се поткренеше малку мувата и пак ќе паднеше. Силата веќе ѝ беше одземена од студот, а тежината и тромоста зголемени. 
Беше сме застанале вака пред излогот и си ги гледаме главите во него. И своите глави си ги гледаме. Си мислиш и пресечената глава е нечија наша глава. Земена од некој од нас. Колку испреместени беа нашите лица и тела во излогот! Десното уво ни станало лево уво, левата рака ни станала — десна. Само мртвата глава има конечен изглед: свртена е во своето вистинско лице. Човек не знае кој стои во излогот, а кој пред него. Можеби ние бевме нејзиниот излог. 
— Што гледате, прашуваат Струма Количовска и Воскресија Мукаетова, поткревајќи се на прсти зад нас. 
— Ништо, велам, нечија човечка глава. 
— Ами, каде е човекот? 
— Го нема човекот, велам, никаде нема човек... 
Ами... И после ќе ги натовариме мажите со нивното оружје и, ајде. Ќе ги извадиме затворачите и ќе ги натовариме. Пушки, пиштоли, автомати, митралези. Ганц германско и италијанско оружје. Одиме и паѓаме во завеаните дупки, до гуша пропаѓаме во снегот. Да си подадеш рака па да се истргаш. Ко претепани се враќаме во Гостивар. Едни од една страна, други од друга. И ќе ја полниме плоштатката пред црквата, започната како Преображдение, а завршена како Свети Сава. Македонски истории. Еден ред, два реда, кубици оружје. Се удираат цевка со цевка, тропа железото. Го оставаат Шиптарите оружјето и се редат онака настрана, уште загледани во него. Снегулките им подлетнуваат пред лицата. Мислиш сите, до еден плачат: им прскаат подмрзнатите солзи. 
Јас и Оливера Поточка одиме со главата в торба, што се вели, влегуваме по куќите и ги отскриваме булите. Многупати, под фереџето, се криеја мажи и така се извлекуваа. Некогаш не ти се вдава да се опулиш долу во снегот, да видиш дека стапалките се машки. 
Ќе тропнеме на врата, а жените ќе се свиткаат в постела: се преправаат дека се болни или трудни. А под постелата скривница со балисти. Молчат со откочени пушки, но срцето им се слуша дури надвор. Живот мила. Ќе ја истргаме постелата од под жените и ќе им викнеме да излезат со кренати раце. И тие ќе почнат да се извираат пред нас со сведени погледи и со паднати шајачни бечви на колковите. Жените идат по нас и приплакуваат. Ама, само што ќе чујат некое машко кашлање надвор, веднаш ќе се отпуштат на земја. Ги тргнуваат шамиите преку лице и клекнуваат ко кукмарци, се губат меѓу шалварите. 
Ги водиме балистите кај сточниот пазар, а таму еден вод борци ручаат по камењата, подадени од снегот. Кај ги водите, ни велат, завршете си ја сами работата. Не сме за таа работа, велиме и гледаме како дуваат во манџата од компири и овчо месо што им чади пред лицата. Над секоја чинија се крева по една нестварна грмушка од пареа и се губи во ладниот воздух. Како можат сега да јадат, ѝ велам на Оливера Поточка. Гладта не те прашува кога сакаш да јадеш, ми вели таа. Неприлично е, велам, едни да умираат, а други да јадат. Мислам дека од месото нивно кинат. 
Зад казанот колат други овци. Ги легнуваат под колена, а тие блекаат и клоцаат, претаат во снегот. Боже, колку крв се пролева денеска! Сè е црвено наоколу. Ги запнуваат овците на ченгели по дрвјата и ги дерат. Им ги отвораат утробите, им ги истргуваат цревата и ги мотаат околу рацете. Пред нив се дават кучиња. 'Ржат, подојдуваат и се завраќаат со окрвавени муцки. Сè ми е зацрвенето, како изгрев од магличава шумичка. И, од тој магличав изгрев излегува Филип Хаџиевски и ми шепнува: 
— Најтешко им е да ги тепаш пред жените и децата. Тогаш сè ќе ти признаат, ми вели. 
— А кај ги тепаме ние, му велам јас. 
10. 
Ариф, кој носеше мнозина на душа, го најдовме в џамија. Којзнае колку дена беше се криел таму. Кога влеговме, џамијата беше полна со мажи, полегнати ничкум. Си ги ставиле колената под мевот и се наведнуваат, го бацуваат подот. Како да пијат вода од изворче. Се нишаат така, се клањаат, му се молат на бога. Каде е Ариф, викаме и им ги држиме автоматите зад тилот. Луѓето само се подзавртеа и почнаа да се завраќаат назадгазум кон ѕидовите. Така, влечејќи се по колена. На средината остана само еден човек. Угол сам, што се вели, без никого. Се исправа со вџашени образи, со закрвавени очи. Душата веќе му лета, ко ластовица под кубето, но не може без него да избега. А тој се врти колце и удира во луѓето, сака да се провре меѓу нив. Ќе му го тргнам овдека, вели Никифор Абазовски. Немој, велам, ова е храм. Ми е гајле, вели, јас не верувам во бога. Ти не веруваш, му велам, но тие веруваат. Ајде, Арифе, ќе ти суди народниот суд! 
Го водиме, а тој паѓа, речиси ни легнува пред нозете. И се моли на мртов, и мртвите ќе ги разбуди. Не сум јас од тие, вели, на клепки ни се обесува. А зошто убиваше, го прашувам јас. Ќе ме убиеше Љатиф, вели. Каде е Љатиф? Не знам, вели Ариф, одамна не сум го видел. Значи, и ти го криеш, му велам. Не можев ни тогаш да се скријам, вели, а не можам ни сега. Го гледам: млад е ко зеленчук, што се вели, и ми се стори нешто познато. Еден дел од неговото лице ми заприлега на Горачинов. Дали и тој вака некаде се моли, си велам, или веќе не може ни толку. Уште не верувам дека и Горачинов може да се моли. Може само кај него да се молат. Којзнае како е и како може да дојде? И тогаш нешто многу ми се дожали. Одете вие, велам, и дувнав да плачам. Се свртев вака и ми врнат солзи ко град, што се вели, од ништо не ми е срам. Што ти е, ми вели Оливера, што ти стана толку одеднаш? Не знам, велам, сè ми е празно. И однатре и однадвор ми е празно, велам, празна сум целата... 
 
11. 
Не знам колку време вртевме по Љатиф. Тука е, а не е тука. Кај него се шиеше офицерската облека од Џемо6. Облеката ја фативме, но Џемо ни избега. Ама, и на Љатифа му се загуби трагата. Сите куќи ги превртевме и го нема. Може да е пребеган во Албанија, вели некој, а може да се крие забулен меѓу жените. А тој, цело време да ти биде надвор и да нè гледа одозгора. Се качил на едно дрво и се завиткал во капицата сено меѓу гранките. Не знам кој го виде, кој го кажа. Дали беше кивнал и го занишал дрвото? И ние му застанавме, му се наредивме оздола. Слези!... Не слегува. И кога почнавме да пукаме, господе, од сето оружје да се истура железо. Се цепи дрвото, од корен подрипнува. Љатиф само скока и се тркала, меѓу гранките, не му се дава да каже дека го боли. Кога ќе се налутел човекот, што се вели, станувал половина будала. Другата половина си ја носи од мајчиното млеко... Го решитиме оздола Љатифа, не му даваме да падне на земја. Тој ќе запаѓа, а снопот куршуми повторно ќе го крене и ќе го врати. И го кине меѓу гранките, го расфрла по парошките. Не остана ништо негово да падне на земја. Дури и белото кече му летна нагоре ко глуварче. Само уште крвта му капеше озгора, од дрвото. Засирените капки удираа тешко, како оловни сачми. И, ѕвонеа, ѕвонеа, мислиш крвави стреи да капат. 
На враќање, ќе ме фати вака Оливера и ќе ми се обеси на рамо. Јас и Манол го направивме гревот, вели, го скршивме џамчето. Нека е со среќа, ѝ велам јас, вие веќе ја обединивте Македонија. Сакав само да знаеш, вели, но да не шириш за ова, жити тебе да не кажуваш! Ако не кажам јас, велам, ќе каже Манол. Мажите не можат да не се пофалат, велам. И тој е заколнат, ми вели Оливера, ѝ свети долгунестото лице меѓу пуштената коса, црна како ѕивт. Насмевката ѝ трае и по затворањето на устата. А кога ќе заврши војната, ја прашувам. 
 
12. 
Ќе одиме во потера, а командирот ни држи краток политички час: Ќе го ширите братството и единството со сите луѓе, без разлика. Дури и со оние што ги гоните. Ќе го замолиш да се предаде, ни вели и ќе му ја објасниш борбата. Јас сум ви рекол еднаш, вели, а вие да мислите илјадапати. Лесно е да се каже, ама како да се спроведе? Ни кажува што треба да правиме, ни кажува и што не треба. И за тоа што не треба го врза името мое. Јас пак ја отскривав секоја жена што ќе ми се стореше сомнителна. Ќе ѝ го тргнев фереџето и ќе ја одбулев пред сите. Знаев дека многу балисти се криеја така. Добро кога беше маж под фереџето, ама кога не беше?! Ќе крикнеше жената и, фаќајќи си го лицето со двете раце, ќе го скриеше меѓу колената. Гледаш дека си згрешила, ама нема место за исправање. А немаш и такво чувство. Воено време, што се вели, никаде нема извинување. 
Никифор Абазовски, земајќи ме во заштита, почна да си мрмори: 
— Аман од тоа братство и единство, вели, кога никој не те сака за брат! Дали имаме толку браќа, вели, и толку љубов за сите? Зар секој брат треба да го пуштам да ми ги вади очите? Не знам дали и Христос бил подготвен за толку отстапки? 
Многу се покажа тогаш Никифор Абазовски. А можеше и да си го однесе. Ама тој сè поднесува за мене. По мене му е лиднат умот, што се вели, и иде ко сираче, никаде не ме испушта. Само да го погледнам и ќе се сопне. А кај мене уште неизбришан Горачинов. Не дека тој нешто поубав, ама дека така завеана. Лекар ќе биде, си мислиш, а со другиов можеш само да свириш, свирци да ни свират на обајцата. Неоти знам што сум мислела... 
На 12 февруари 1945 година, по договорот во Варкиза со помош на Англија, на власт во Грција доаѓа десницата и земјата ја зафаќа граѓанска војна. Почна повторен терор кој главно беше насочен против Македонците и нивните придобивки да имаат свои училишта, весници и своја богослужба. На 23 април, истата година, беше формирана и македонската организација НОФ (Народноослободителен фронт) во чиј состав дејствуваа и македонските организации АФЖ (Антифашистички фронт на жените) и НОМС (Народноослободителен младински сојуз). Истата година, од логорот Дахау, се врати генералниот секретар на КП Грција Никос Захаријадис. 
 
 
1. 
Влегуваме преку граница, а далеку пред нас се гледа некој чад, измешан со прашина. Кај што има чад и прав, мора да има и луѓе, вели некој. Или работат нешто луѓето или се тепаат. 
Го бараме првото село, а селото го нема. Останале уште камењата. А меѓу камењата: истуркани празни кревети, исклоцани куќни посатки, подгорени ѕидни појаси и скали кои веќе не водат никаде. Ги откопале дури и коските од гробиштата и ги расфрлиле по ѓубриштата. Господе, зар и мртвите влегоа во војна! Нема ништо живо, освен селската чешма и две старици, забрадени со црни шамии до очите и наведнати над водата. Ги собираат коските од мртвите и ги мијат на чешмата, потоа ги завиткуваат во платна, во торбиња, во вреќиња. Ги префаќаат така и мрморат нешто над нив. Ни да се обѕрнат, ни глава да кренат. 
Излегувам пред нив и едната старица ја остава работата, што се вели, и ми се пушта да ме тепа, да ме удира по гради. 
— Ова е поради вас, вели и прета со сувите и изнемоштени раце. А сум ви давала и леб и вода, вели и тивко потплакува. 
Ја фатив за раце и таа ми ја одвали главата, ми ја потпре на градите ко дете. 
— И гробовите ни ги земаат, вели, и од мртвите се плашат, вели и си плаче насуво, нема солзи во очите. Се плашат од нивните имиња на гробовите, вели, зар со туѓи имиња да лежат в земја? Нè тераа да вршиме трње, вели, боси нè тераа да трчаме по трњето, вели, оптежи, приврши, те удираат, те дупат, јаго, јаго, а крв ти капе од стапалата, оптежи, приврши, нè сакатија... Треба да ги презакопаме коскиве, вели, и полека се пушта од мене. 
Другата жена стои само така: ги завртела крајовите од скутината, ги собрала во рацете и нè гледа. Од нејзиниот скут нè гледа и оголен човечки череп. 
— Како знаете која коска од кого е? 
— Главата не паѓа подалеку од рацете и од нозете свои, вели жената, никаде не оди без нив, вели и повторно се фаќа за работа на чешмата. Ги мијат коските двете старици, ги бришат и тажат. Небаре да потпевнуваат, заедно со водата. Тие не знаат кого го оплакуваат, ама си прават редови. Плеткаат така подмакани до лакти во ракавите. Мене ми се чини дека сè е испустено и на небото и на земјата. Мачно и празно ко селските гробишта. И на мртвите им треба жив човек, што се вели. 
 
2. 
Се искачивме на Малимади. Тука е седиштето на НОФ за Костурска околија. Одржавме состанок и сега ќе седнеме да ручаме. Тарана од кршена пченица. Пченицата се мие во ладна вода: низ две, низ три раце, што се вели, низ три води ќе ја поминеш. И после се крши и се вари со млеко. Имаме и жежено сирење, биено што го кажуваат некаде. Сè ни е слатко, со главата в казан ќе влеземе. Овдека сè мораш да делиш со некого. О, боже, каква радост на сркањето, на џвакањето! ,Тешко на тој што не знае за сиромаштија, велеше дедо. Не разбрал колку е слатко јадењето кога си гладен." Но гладниот е секогаш себичен: само клунот свој си го гледа. 
И Никифор Абазовски само мене ме гледа во устата, во раката. Ми ги брои касаите, залаците. Мислам сè ми запишува со очите: сркањето, џвакањето, голтањето. Неговиот поглед постојано ми седи на раката. Ми тежи, што се вели, ме засрамува. Да не можам до уста да си го однесам залакот. 
По ручекот ги вадиме фанелите, кошулите и ги држиме на врвот од огнот — ги гориме вошките. Ќе се загрее алиштето и — пам, пум — ќе почнат да пукаат, мислиш некоја престрелка, пушкарање. Еден, два, три, четири... Ги броиме пукотниците и се смееме. Уште еден роднина нагази на минско поле! Уште една експлозија. Секој пукот е една убиена вошка. Знаеме дека тие му се најсигурни сојузници на непријателот. Од нив ни се ишарани главите, како на кози стрижени на пратови. 
Си фрламе сега ждрепка: кој да го мие казанот. Му се падна на Филип Хаџиевски. 
— И јас ќе дојдам со тебе, му велам, и одиме заедно горе, се искачуваме кај чешмата. А таму, на Малимади, место викано Валкана Планина, има многу чешми, извори. Од секаде да гргори, да ромони, мислиш разлутено улиште пчели. 
Филип Хаџиевски го изми казанот, го крена на рамо и се врати назад. На првата појдовна точка. Јас останав кај водата: сакам да се замијам, да се зачистам. Жената има секогаш нешто за чистење, па мораш некаде да избегаш, да се подзакриеш. Оздола го слушам командирот: прашува дали сум облечена да дојде, да се измие. Му кажувам дека може и тој ја појавува главата. Си го ишлака вратот, образите и замина кон пештерата. Чешмите се како овдека вака, а пештерата онаму горе, во камењана. Под една грпка од сиви крастави камења со две дрвца пред отворот. 
Зедов да се чешлам, а мислата ми е долу, кај Никифор Абазовски. Михајло Горачинов веќе го испуштив од умот, го прежалив. Помина годината и толку. Чекав, чекав, и не се чека повеќе. А знаеш како е кога ќе се фати капина за тебе. Тргај, ако си немаш работа. Таа си иде по тебе, што се вели, не се одзапнува. А убав е, не е да речеш дека не е. Никифор Абазовски. И тебе не ти се одзапнува таква капина. Само се гледаме, а не смееме да кажеме како се гледаме. Ама, очите не можат сè да скријат, те предаваат. Во зборот можеш нешто да закриеш, но во очите не можеш. 
Ја растурам косата и ја расправам, ја расчешлувам. Ги одврзувам панделките, ги вадам шнолите и тргам со чешелот. Чешелот шуми, ко грибло потскокнува. Мислам дека искри потфрла. Море, цели секавици си фркаат меѓу запците од чешелот. Косата ми се слива преку ушите, ми слегува на рамена. И како што се чешлам, така осеќам дека некој ме гледа. Иако Никифор е долу, знам дека тој ме гледа. Само неговиот поглед можам да го почувствувам и оддалеку. Секогаш, кога ме гледа, ги грешавам чекорите, се сопкам, заборавам кај сум тргнала. И сега така ме прижежува на тилот, како сонце кога те огрева. Не го гледаш, а знаеш дека ти стои над главата. Ти се фатило чичек на косата, пајажина, лепкавец. И нешто ти се разлева надолу по жилите. Ти слегува дури до петиците, до врвот од ноктите. Трпки, трпки надолу, ко да си испил лута ракија. 
Го кревам огледалото за да си ја соберам косата, да ја запетлам и се вртам кон онаа страна од кај што ме огрева. Си ги замазнувам кркмите што ми паѓаат на челото и наеднаш нешто ми се преметнува во огледалото. Го поткревам повисоко и гледам глави од царски војници. Мофаши. По капите ги познав. Ги надаваат главите од зад сртот, зад мене. Сите ги гледам во огледалото. Нозете веќе ми потклекнуваат ко засечени. Сега, што да правам? Ми текна да се преправам дека не ги гледам. Јас сум им свртена со тилот, не знаат дека ги видов на огледалото. Почнав да потпевнувам и да трчкарам надолу, кај другарите. Ги оставив и чешелот и шнолите и панделките и огледалото. Само шмајзерот си го зедов. ,На гости ти дојдов, Кито моме", пеам и трчам, потскокнувајќи де на едната, де на другата нога. Се правам дека ништо не сум видела. ,На гости ти дојдов", зад мене има војници, пеам ,тебе не те најдов, Кито моме", бегајте или фаќајте засолниште, ,китка од градина". Така, со пеење им кажувам за војниците. На огледало ги видов, ,Кито моме". Го пеам она што треба да им го кажувам. Опера... 
Другарите не ми веруваат. 
— Многу си заслабната, ми вели Никифор Абазовски, затоа ти се привидуваат војници. 
— Ако имаше војници, ќе пукаа во тебе, вели командирот. 
— Сигурно сакаат да нè фатат во стапица, велам, сите да нè фатат. 
Кај да го носиме сега Ничо Белчев? Тој пак, се фати во нозете и не може да бега. Нешто како парализа, којзнае од што. А токму тој ден планиравме да го префрлиме во Југославија. Се договоривме да го оставиме таму. Го зеде Филип Хаџиевски и го скри во една грамада камења, покриена со грмушки. Потоа и тој се скри, остана со него. Ние се поделивме на две групи и се извлековме. Дојдовме над селото Смрдеш и тука цела ноќ ја преседовме. Скриени во коријата. 
Утрото, еве ги селаните, одат низ шумата и викаат: 
— Е-е-е-еј, дали има живи? Излезете, ако има живи, викаат, си отидоа војниците, ни кажуваат. Се разнесуваат така гласовите, идат до нас. Не веруваат дека сме живи, ама пак викаат. Војниците им рекле дека сите нè убиле и им ги покажале чешелот, огледалото, шнолите, панделките мои. За мене веќе засигурно заверувале дека сум мртва. Ме познаваа луѓето и знаеја што носам на себе. Некои дури и ме исплакале, што се вели, ме прежалиле. 
 
3. 
Летото, мене и Оливера Поточка, нè испратија на партиска школа во Скопје. Главно ја учиме историјата на сесојузната Комунистичка партија на Болшевиците СКП(б). Еден висок функционер ни чита на српски, а Оливера ќе рече: што е ова, Небеска, да не нè школуваат за Срби? Молчи, ѝ велам, можеби е партиска задача. Море, каква задача, вели Оливера, имаме ли ние некаде своја? Се буни нешто во нас, а не ти е јасно против кого. Оти во школото ни е сè: и предавањето и јадењето и спиењето. Само во неделите можеме да излеземе. Дали за на кино, дали за на игранка... 
Една недела сите се закренаа да одат на игранка, а мене не ми се излегува. Не знам што ми дојде така? Си ги зедов книгите и излегов во паркчето пред библиотеката, покрај Вардар. Ден има напретек, сонцето уште не е паднато. А и времето е убаво, цел ден ѓупчиња се прскаат во реката. Во водата се засекува светлината, сосе куќи, сосе покриви. Се засекува и тоа ја прави подлабока. Гледам натаму и менувам руски падежи, го кршам јазикот: пролетериј, пролетери-ја, пролетери-ју, над реката се точкаат разни мушички, пролетери-и, пролетери-ев, слегуваат облаци од пеперужина, пролетери-јам, пролетери-јах... Наеднаш нешто ми ги затвора очите, некои дебели прсти ми го покрија лицето. Пролетери-јами, велам и скокам. Кога ќе се свртам — Никифор Абазовски. Едно перче коса му паднало на челото ко пискул. Му се ниша и му поодува. Иако малку испрашен, ми изгледа чисто. Му играат костенливите очи, не му застанува на исто насмевката. 
— Ја љубљу, ти љубиш, они љубјат, вели Никифор Абазовски, а мисли на повеќе и на подалеку. Тоа што го мислиш никогаш не влегува докрај во зборот. Не го собира целото. 
До ниедно време да шетаме покрај Вардар. Се украл некако оздола и дошол да ме види. Пролетери од сите земји... Зборуваме за војната, а она што нè тера да се бараме, го оставаме понастрана. Го пуштаме по река, што се вели. Само на одење Никифор ќе ми се испули со тажен поглед и ќе праша: 
— Кај ќе одиш после на работа? 
— Кога после, му велам, и јас не можам наеднаш да одговорам. 
— По завршувањето на школава, вели. 
— Кај било, велам, уште не е решено... 
— Јас не сакам кај било... 
— Ако е за право, и јас не сакам кај било. Најмногу сакам да ме испратат во Костурско. Таму и камењата ме познаваат, што се вели, и тревите ми се пријателки. 
 
4. 
Кога се вратив на планината Рамна, Никифор Абазовски не го најдов. И тогаш првпат сетив колку сум сама без него. Ко празна и студена соба. Мразарница. Одам од човек до човек и само прашувам за него. Кого ќе сретнам, ќе го прашам. Ми велат дека заминал на В'мбел Планина. Како да летнам сега кај него? Во подножјето од планината војваат мофашите. Мравјалник е долу од луѓе. А мене умот на В'мбелската Планина ми е пренесен. Целиот ми е таму. Ќе се оди ништо друго. Низ иглени уши ќе се провирам... А и таква е нашата: вчера си овдека, утре онаму... Газиме преку батаци и мртвици, се искачуваме низ красти и скрки, низ проретчени шумички... Латици од облеката ни останале запнати по трњето, чавките ќе прават седела од косите наши. Излегуваме на некои падини и се извалуваме да се грееме на сонцето. Си ги презашиваме истрганите копчиња готови за паѓање. Си ги крпиме чорапите и гледаме кој прв ќе се почеша. Некои ќе собираат дивјачки и диви круши. Го требат скапаното: ќе го одделат црвецот од шупливото, ќе го позабришат плодот, и така ќе го лажат мевот. 
На овој пат двапати нагазивме на заседи. Некои ќе побараат да застанеме, а мене не ми се седнува. И мене ми е душата в заби, што се вели, ама не запирам со одење. Како да ми никнале некои крилја и само ми растат, ме креваат над земјата. Ме носи крвта. Не ме трае срцето побргу да го видам Никифор и нозете сами ми трчаат. 
Е, втасавме некако, се најдовме. Сега јас со сите се прегрнувам, а со Никифор Абазовски не можам да се пуштам. Ме фатил некој срам и не ме остава. Вистина, уште ништо не си имаме речено, нешто поотворено, што се вели, ама јас си мислам дека сите знаат. 
Вечерта отидовме во една колиба, ќе спиеме. Јас, Никифор, Коста и командирот Џоџо во колибата, а другите — еден вис подолу. Запаливме оган, се изгреавме и сега ќе си легнеме. Јас сум на крајот, а Никифор до мене. Лежам така, си ги заделувам мислите, ама кај се спиело кога умот ти е малку потаму. Знаеш дека машка уста ти дувка во вратот и тоа од место те поткрева. И преку налегнатите камчиња му го слушам срцето, дишењето. Му го слушам нему, си го слушам и своето. Ти дошло под увото и чука на врата. Се моли да го пуштиш. И умот ти се земал кога знаеш колку си наблиску со тој што го сакаш. Ги затвораш очите, а сонот никако не ти иде. Некој пламен од огнот пред колибата ми останал на лицето и гори дали гори... Не ми ги пушта образите. Сите спијат, а јас само се превртувам. Свирењето на штурците ми доаѓа како ѕвонење на стадо, истерано на ноќна испаша. 
Се свртувам кон Никифор и гледам дека и тој не спие. Ги отворил очите, олкави вака, му светат како на лисица. 
— Оти не спиеш, ми шепоти. 
— Не знам, му враќам, ми се зеде сонот. 
Станавме и се вративме кај огнот пред колибата. Го пособравме, го поспотнавме и пламенот одново се крена, се развали. Мислам дека и однатре нè осветлува. И тој се возбудува и се сили. Седиме така и зборуваме за штогоде, ама тогаш за сè ти е убаво да зборуваш. Се гледаме ние, а го гледаме и огнот на нас: ни се разлева по лицето, ни ги сенча образите, ни ги топли. Сè ни е затоплено и во зборовите и во срцето. Ќе замали огнот, а ние ќе ги пособереме гламните, не го оставаме да згасне. Прскаат искри, се креваат светулки од земјата. Зборовите сега полесно ни излегуваат, речиси без прашање ни бегаат од устата. 
— Не знам што ќе правев, вели Никифор, ако те стрелаа во Костур? 
— Ќе спиеше ко топ, му велам, се смеам. 
— Сакав и мене да ме затворат, вели, за да бидам поблиску до тебе. 
— Колку убаво црцорат штурциве, му велам. 
— Има многу да ти кажувам, вели Никифор. 
— Дали има повеќе штурци на земјава или ѕвезди на небоно? 
— Зошто ми го вртиш разговорот, Небеска? 
— На несакање, велам, штурциве ме заглушија, а небоно е втурено со ѕвезди. 
Огнот веќе потклекнува и се намалува, се повлекува од лицата наши. Ни свети уште во очите. Набрзо почна и пепел да му се качува и да го запретува. Ние уште си шетаме со зборовите. Одиме наваму, натаму, и пак се враќаме пред колибата. Кај што сме седнале којзнае од кога... И туку наеднаш видовме дека небото се забелува. Еј, оддалеку, како од онаму онака. 
— Ај да си легнеме, велам, дури не се разбудиле другариве. 
— Чекај уште малку, вели Никифор. 
— И утре има ден за гледање, му велам. 
— Добро, штом велиш, вели со глас што му се намалува. Уште се тегави, не му се станува. 
Се пикнавме пак во колибата, си легнавме. Ама, сонот уште повеќе ми е разбиен. Ги слушам дрвјата, целата шума ништо не зборува. Вау, ау, вау, ау, се разнесува. Околу колибата. Веќе и дрвјата не спијат, си велам, а можеби тие се казнети никогаш да не спијат. Но зошто ние? А се префрлаш, што се вели, сакаш да заспиеш, ама срцето ти стои будно. Си стражари така. По дишењето осеќам дека и Никифор се мачи. Се свртувам и гледам дека ме гледа. Во колибата уште не се гледа, но ние се гледаме. Малку понастрана од нас другарите пувкаат од устите, си го тераат сонот. И штурците никако да тивнат: си свират, ништо не ги запира. Ние уште така: отвори ги, затвори ги клепките, само клепаме со очите. Како да се плашиме да не застане нешто меѓу нас... 
И Никифор ме фаќа за рака. Пушти рака и ме фати, се престраши човекот. Ни се држат рацете така, одвај дочекале да се фатат, да се разберат. Ама само толку. Ништо друго и подалеку. Кај си смеел тука друго, другото го оставаме за другпат... И така беше сме задремале, сме заспале... Ами, капнати, што мислиш! Сме заборавиле да си ги отпетламе рацете, да си ги пуштиме. Непромислена работа. А знаеме дека тоа е казниво. Но, во војна сè е казниво, што се вели. Никој не ја казнува смртта што те забидела. 
Кога се разбудив, до мене гледам друг човек. Не е Никифор до мене, кај ми отиде човекот? Господе, да не сонувам, си велам, и ги тријам очите, ги жулам. Надвор прпаат прлици, кукаат кукавици, пеат славејчиња, сета природа е будна. Отсекаде по нешто се гласи, се оѕвива. Натежнува воздухот од гласови. Но кој е човеков што легнал до мене? Го подотскривам со врвот на прстите и ми се појавува главата на командирот Џоџо. Тој пак, кога нè видел фатени за рака, долго време мислел дали да нè казни или да ни згази на рацете, на прстите. Му дошло да ни ги смачка рацете. Ама, дека многу нè сакаше, само ни ги тргнал, ни ги вратил рацете назад, и се пикнал меѓу нас. Нè покошнал онака и си легнал. Се уплашил да не нè види некој така, да не падне сомнение за кривица. Џоџо беше каде, каде постар од нас. 
После многу нè караше. 
— Не сте овдека на свадба, ни вели, не сте на излет, не сте на љубовна средба. Избришете си го тоа, ни вели. 
— Случајно сме се фатиле, му велам јас и си ги кријам очите од срам. 
— Знам јас, сè на вас се гледа. Ништо не може да ми побегне, вели. 
Оној пак Коста, не се мешаше во тоа. Тој беше некој штрклест, но благ човек, дури и пушката не му прилегаше. Само за играње беше скроен. А и мене не ме држеше место на свирка. По ослободувањето на Битола, на една игранка во Офицерскиот дом, сите да ме канат, а јас да не знам да одбијам, да запрам. Музиката ќе засвири, а јас веќе ги поткревам рацете, ги ширам ко крилца пред полетување. Врти, врти со еден, па грабни се со друг. Да не знам да застанам. Никифор само ќе ги собира веѓите и гледа кон кај гледам јас, во кого гледам. Едно време стана и ја запре музиката. Сакам само Коста и Небеска да играат, вели. Ама, како? Така, извини што се видовме. Никифор, иако музичар, не знеше да танцува. И ние се вртиме со Коста, а сиот народ околу ни плеска. Како пердув си, Небеска, ми вели Коста, како ништо да немам меѓу рацеве. Ми е страв да не ми загинеш, да ми одлеташ некаде. На вртењето, ми вели. Може на фронт да ти загинам, му велам, овдека не ти гинам... 
Нè кара, кара Џоџо, што му дојде на уста да ни вели, а ние само гледаме в земја. А и Коста гледа некаде понастрана. 
— Ова да ви е за последно, вели, оти еднаш мора да се чуе. Кај било и кога било... Се разбравме? 
— Се разбравме, велиме. 
Ама, каде бре, кој можел да се разбере, кога ние не се разбираме и со главата своја. Ти врие крвта, што се вели, претекува. 
— Ние, другар Џоџо, вели Никифор, ќе се повлечеме со Небеска за да направиме план. А планот му е: уште малку да останеме насамо. 
— Баго мајката, баго мајката, вели Џоџо. Како да не им зборував ними! Море, баго мајката, повторува и врти со главата. И ушите му се мрдаат. 
Се искачивме на една падинка во прнарот под шумата. Којзнае овдека од кога не поминал човек. ,А кај што не врви човек, не стои ни животно", велеше дедо. Падинката пак сета послана со расцутен чај. Мириса дури онаму. Ти го скокотка носот, те занесува, те замајува. Знаеш кај расте планински чај? Само на песоклива земја. Кајшто и тревата се држи ко мачката со ноктите. 
— Чекај, ми вели Никифор, нешто имаш на устата и, фап, вака ми направи со рацете. Ме зеде в скут, в седело. Тука прв пат ме баци. Јас останав занемена, зашеметена. Сè ми се измеша со чајот. И потта негова ми мириса на чај и здивот негов, сè. На чесен збор... А и устата ми се усвитила: можеш слободно да си свариш од чајот. 
— Си знаела да се бацуваш, ми вели Никифор. 
— Па, тоа не се учи, му велам, нема училиште за бацување. 
— Колку пат имам отепано за ова, ми вели. 
— Пушти ме, му велам јас, не можам да дишам. А може и да нè видат, велам и ја стегам устата, го туркам со рацете. Никифор ми ги држи, а јас се тргам и го туркам. Но тој веќе ме пуштил, а јас сега го држам. Не го пуштам. Да не знам што правам... 
По нозете ни се качуваат мрави и бубачиња. Од секаде наизлегле бубачиња и сите бараат нешто некаде. Две еленчиња си туркаат по едно топче добиточен измет. Ѓубреџиите го собираат ѓубрето и го тркалаат, како сопствен имот. Никифор ќе ме баци, па ќе застане да ме гледа. Еленчињата се наведнале прудолуглава и туркаат назадгазум. Не гледаат кај одат, но си ја тераат посоката. Никифор ми ја влачи косата со прстите. Ме скокотка со тревка под носот. Јас преткам со рацете, а тој се смее. Уште на почетокот од насмевката му се познава радоста. Еленчињата се зачекуваат со предните нозе и со главата. Предните нозе им станале задни. Тоа се двете политизирани полутопки, вели Никифор. На едната сме ние, на другата оние. Еленчињата се удрија и им се истркалаа топчињата. Им избегаа од меѓу нозе. Земјата се врти, вели Никифор, но и мене ми се врти умот. Се исправија еленчињата и тогаш за прв пат се видоа. Се погледнаа така и се вратија по топчињата. И мене ми се врти, велам. Не се плашиш дека сите треба да бидеме еднакви? Еден ден или една ноќ, вели Никифор, најубаво е да умреш додека си вљубен... 
 
5. 
Ми го доделија курирот Цветан од Мала Преспа. Многу срчен човек. Пред секое тргнување некаде, ќе се испули во небото. Ако е ден, ќе ги гледа сонцето и облаците, ако е ноќ ги гледа месечината и ѕвездите. И ќе кажува што му се кажува, што му се претскажува. Дали ќе грми, што се вели, дали ќе врне. Кај нас грми и кога не му е време, ќе рече некогаш. Исто ко лилјаците е овој Цветан: колку е потемница, толку му е појасен патот. Цветан му беше пријател на Никифор и ме чуваше ко свое дете. Не даваше ни роса да падне на мене. Ако прегазуваме река, првин тој ќе влезе и ќе ја прецапа водата. Ќе прецапа, ќе види колку е длабоко и пак ќе се врати. По мене. И ќе ме прејде, ќе ме преведе. Ако е длабоко, ќе ме пренесе в раце. 
Нè фатило некаде ноќ среде шума, прст пред око не се гледа, што се вели, мислиш си ослепел, а тој ми вели да се фатам за опашката од коњот. Фати се за опашката, Небеска, и не бој се. И јас ќе се држам за опашката и ќе паткам по коњот. Коњот оди на четири нозе, ми вели Цветан, ако згреши со едните, ќе исправи со другите. Не сум знаела дека кога не е сам човекот и повеќе може и повеќе знае. Макар да е со куче, со маче... 
Никифор знаеше колку е доверлив Цветан и не го делеше од мене. И ние, пред него, сè отворено: 
— Утре, кај ќе бидеш? 
— Таму и таму. 
— Кога ќе се видиме? 
— Тогаш и тогаш... 
— Да ти прочитам што рече Маршалот на 11 Октомври? 
— Читај! 
— ,Ние не сме се откажале од правото македонскиот народ да се обедини. Ние принципите не ги даваме за некакви привремени симпатии. Има браќа во Егејска Македонија и за нивната судбина не сме рамнодушни. Нашите мисли се упатени кон нив и ние остануеме на тоа сите Македонци да бидат обединети во својата татковина." 
Тој гледа во мене, јас гледам во него, Цветан гледа и во мене и во него. Секој во секого се загледува, се радуваме. 
Оттогаш сите места што сме ги поминале заедно со Никифор, како да ми останаа маркирани во душава. Удрени со жив печат. Секое трнче и поточе, секое лединче кај што сме седнале, јаготките што се зацрвениле како детски обравчиња на студ... И кој пат ќе поминам по тие места, туку ќе ми се втурне нешто наеднаш оттаму, ќе ме потплаши, што се вели, ќе ми ја замати душата. И веќе не можеме едниот без другиот. Јас и Никифор Абазовски. Малку нешто и, еве го, дошол да ме види. Божем по партиска задача доаѓа, а дошол само за мене. Знам јас зошто иде и ќе ги чистам панталоните, ќе ги требам од осилки што се фаќале. Ќе ги здиплам убаво и ќе легнам на нив, ќе ги налегнам. Ќе ги пеглам така на некоја лединка во шумата. Со тежината и со топлината моја ќе ги пеглам. А и селанките ми даваат некаква пресна маст да си го мачкам лицето, да ми омекне. Си кинеа од манџата, што се вели, од јадењето свое. Треба со маж да се видиш и мораш да си му убава. Постојано нешто твое ми недостасува, ќе ми вели Никифор Абазовски, како да не си сета со мене. И само ќе ме стега во себе, ќе ме прегрнува. Ни се удираат срцата, сакаат да си ги сменат местата и ќе ни ги скинат предниците. 
 
Во месец октомври 1946 година е склучен договор за соработка меѓу НОФ на Македонците од Егејска Македонија и Комунистичката партија на Грција. Јас сум околиски секретар на НОФ. 
 
 
1. 
Тргнав да го обиколувам Костурскиот округ. По линија на АФЖ одам. Пролетта веќе беше длабоко влезена. Се запна и Никифор да иде со мене, не ме пушта сама. Од што ќе дојде и ништо друго. Морам, вели, и јас да дојдам. Е, добро, ако мораш, и јас сакам да мораш. Се качивме на Малимади и го гледаме полето докај што се мешаат реките Бистрица и Белица. Костур ни трепери ко слика во омарнина, езерото ни пушта огледалца. Над нас се појавува една десетина кралски војници. Водат маски, натоварени со оружје и сандаци муниција. Ние се фаќаме за појас, а тие го ставаат прстот на уста и ни прават вака: ни кажуваат да бегаме. Гледаме дека и нив исто им се живее. Нè делат само различни команди. 
Се спуштивме долу на ридските нивчиња. Сме пропаднале до појас во 'ржите, росата ни ги студенка колената. Ни скитнал погледот на селото мое: ене ја куќата наша, велам. Како да чади, како да не чади. Таму го видов првото снесено јајце, првата заклана свиња и првото окозено јаре. Сè така ми текнува по нешто: зад онаа куќа ме клоцна магаре, се сеќавам и на првиот снег. 
Цел народ е излезен по нивите, во полето. Слегуваме и ние таму. Луѓето ни отпоздравуваат со кренати мотики и тупаници. И штрковите што пасат по ливадите ги креваат главите и се вртат. По неколкупати луѓето ги креваат мотиките над главите. 
— Како сте со јадење? 
— Грнците ни се полни со маштеница, велат. По секое јадење ги дополнуваме со вода. Дури има вода, ќе има и маштеница, се смеат. 
— Дали е дома мајка? 
— Мајка ти е дома, ама стрико ти го затворија. Солунските весници предупредуваат: ,По ден-два ќе се крене Комунистичкото востание за автономија на Македонија. Солун е опколен од две илјади вооружени луѓе". Дали е вистина, прашуваат. 
— Дај боже да е вистина. 
Влегуваме в село. Некое куче нè подлавнува, петлите кукурикаат по плотовите, сè околу нас пее. ,Околу Ѓурѓовден, велеше мајка, секое дрво знае да пее и секое дрво да се радува." Јас, првин трчам да си ја видам крушата во дворот. Без неа гумното ми е некако празно. Стојам под крушата и гледам нагоре. Никифор стои онака зад мене, а јас вртам околу крушата. Мислам дека на ниеден крај од светот не можам да бидам посреќна. Ко празник ми е крушата во дворот. Ми иде да се врипнам и да се обесам на гранките. Секој си има по некое место што не може да го напушти. 
Излегува мајка од дома: обула некои влечки набосо, ја врзала шамијата под гуша, и речиси, од место подлетнува. Ми се фрла вака, ми се обеси на вратот. И само да ме грли, да ме стиска, да ме бацува. Ќе ме попушти и пак ќе скокне, ќе ми се фрли. 
— Доста е, мајко, бацување. 
— Не гнаси се дека образите ми се извалкани од солзи, вели мајка, и не знае кон кај да тргне. Целата е збунета, што се вели, и само оди наваму-натаму. Ќе тргне и пак ќе се поврати. Ко пијана кокошка разодува и едно по едно си зборува: 
— Што да ви дадам сега за јадење, ништо не ни оставаат, сè наопаку превртија. Подруго ќе беше да имаше татко, вели, кој не помина, тој не зеде, вели, ко гасеници нè опасија, ама најлесно е гладен човек да најадеш, вели, и само се шутка, оптрчува. 
— Застани да се видиме, велам, не дојдовме за јадење. Не ѝ кажувам колку време можеме да сме гладни. Па ние и со едно јајце некојпат правиме ручек. А колку пати сме го прескокнале денот, што се вели, сме преминале на свети Тримир. 
— Како бидувало така, вели мајка, барем по една чаша маштеница. Колку да ви се врзе срцето, вели. 
— Е, добро, донеси! 
— Како ќе одите така, не е до ондека... 
— Добро де, донеси! 
— Леле, јас само зборувам, вели мајка и тргнува, пак се повраќа. Ме извикува настрана. Дојди, вели, ваму понаблиску... Што ти е човекон, ми шепоти. 
— Ништо, велам, другар. 
— Има некој занает? 
— Учен е човекот, велам, студирал музика. 
— Уште за музика ни е дојдено, вели, туку има нешто свое? 
— Сите му се во Америка. 
— Ами, оти тој останал? 
— Е, оти де, велам, не го носел патот. 
Гледам кај го врти разговорот: сака да ми рече дека не е време или дека мене не ми е време. Како да ѝ кажам дека не се одбира време за тоа. Никогаш не се пребира. Ако чекаш многу, ќе те изгази времето, што се вели, преку тебе ќе помине. 
— И, велиш, другар?! 
— Другар, мајко. 
— Не, ќерко, вели, многу другари си довела, ама вака никого не си го гледала во очите. 
— Да ги имаш моиве очи, ѝ велам, и ти така ќе гледаш. Око нема да одвратиш од него. Гледам дека позна жената и си признав. 
— Жената не може без човек, вели, речено е да не може без човек, ама... варди се, мајче, вардете се, ми вели. 
— Те сонив неубаво, ѝ велам. 
— А што е убаво кај мене, вели, ако спиеш на трошки леб, неубаво се сонува. 
— Кај сум нашла леб, мори мајко, кисела ти е маштеницата. 
— Која маштеница? 
— Таа што требаше да ни ја донесеш... 
— Што, не ви ја донесов? 
— Остави ја за другпат. 
— И вистина е кисела, вели мајка, веќе меури фрла нагоре... 
Чул дедо дека сум дошла и ете го со прелапнати вилици. 
— Жив си, дедо? 
— Уште му кивам на животот. Може сум умрен, вели, ама нема кој да ми каже. 
Иако очите му се исушени, и за мене најде солза. Му се истркала по лицето и му се скри во џебурките, во брчките. Една солза, па уште една по неа. Обете од едно исто око. Другото му стои суво, ништо не покажува. Можеби кога ќе чуе дека ме убиле, ќе се расплаче со обете. А можеби е така дојдено: едното око да не му верува на другото. 
— Гледаш што ни прават Грците, вели дедо, и комунистите лажеле ко другите. 
Никифор само гледа и не се меша. Јас го поттргнувам за рака. 
— Кај си го пуштил умот на пасење? 
— Има и Грци со нас, вели Никифор. 
— Ни ги наполнија куќите со сираци, вели дедо. Сега останав и без стрико ти, вели, брат ти и сестра ти ги криеме во Лариса... Овдека ме боли, вели, ми е страв да не ја направиме поголема. Ко клапче ми се собира овдека... Мачно е времето селско, вели, кај да се опулиш работа те чека, а јас немам раце за толку... 
— Не го напуштаме нашето прашање, вели Никифор, како што се бориме за Грција, така и за нас. 
— Не го знаете нивното лицемерие, вели дедо, сè што ќе ви ветат пак ќе погазат. 
Јас станувам, по мене станува и Никифор. Мајка тргнува по нас, и дедо тргнува по нас. 
— Да му ја знам адресата на Господ, вели дедо... Ајде, вратете се, им се свртувам... Па да му изнапишам што се прави за него и од него... Ајде, вратете се, им повторувам... 
— Не, да ве поиспратиме, вели мајка. 
— Да не оставаш, Небеска, вели дедо, за едно исто двапати да се усрамиш... Отвори си ги двете четири, вели. 
 
2. 
Во Поздивишко поле првпат се осетив несама. Се повлекуваме со забрзан марш, што се вели, никој во никого не гледа. Си гледа само пред нозете и вјаса. Јас газам наситно, речиси прусам. И како ништо да не сум изминала. Така ми се прави. Чинам пооди, пооди и запри. Нема што: врзана сум, што се вели, порожена. Ама уште не знам што ми е, не верувам. Тешко ми е и тешко престапувам, одвај си го наоѓам здивот. Ме гледа стрико Васил, со некое набожно лице ме гледа, и се повраќа по мене. 
— Што ти е Небеска, вели, ти нешто криеш. 
— Ништо немам за криење. 
— Не, чедо, вели, поинаку ми дишеш. Јас сум татко на шест деца, вели, и знам како дише жена. Не прашувај ме за нешто потешко, вели. 
— Сигурно сум настинала, велам, спиеме на гола земја. 
— Ова не е настинка, вели. 
— Што може да е друго? 
— Ти си трудна, ми вели. 
— А?! 
— Некој нов живот натежнал во тебе, вели, и ти ја раширил снагата и образите. 
— Зар така, од ништо, се соземам. Само Богородица можела така, велам. 
— Ти си знаеш, вели стрико Васил и ми ја зема торбата, ми намалува од тежината. А не ми се лоши, да речеш, уште не ми се повраќа. Немам такви знаци. Па и лицето не ми е извалкано, како на трудна. 
 
3. 
Стигнавме во село Ономлади и сега си правам сметки: од кога немам месечен период, колку време ми изостанува чистењето. Ама тоа, си мислам, е од нередовно јадење и спиење, од многу одење. Кај сум имала време да мислам дали ми загинала менструацијата. Кај сите жени е така. И порано, со месеци, не ми се јавувала. Си бројам така наназад, се думам кога се видовме последно со Никифор. И се сетив на тркалањето на камењата. Врти, сучи, на тоа излегува. 
Беше затишје од борбата, не знам и јас како беше, и еве го Никифор Абазовски кај мене. Ме фаќа за рака и ме води онака, настрана. Мислам нешто ќе ми каже, одамна не бевме видени. Ама, Никифор само ме води и ништо не зборува. 
— Кај ме водиш, го прашувам. Ќе видиш, ми вели. Ама, кажи, му велам. Да не сакаш да се пазариме, ми вели. Што ми зборуваш така? Побрзај за да разбереш, ми вели. Ама, почекај, му велам. Немаме многу време, вели, може побрзо да загинеме. 
И, ајде сега, запри ја водана да не тече. Не, бре, ништо не помага, не се разбира човекот. Ми ја држи раката и не ја попушта. Ме кутна зад една грамада камења и ми ги турка панталоните. Ме џбара со прстите и ме собува. Така е кога немаш рок за сакање. Не можеш време да одбираш. А заљубениот човек е како мува без глава, што се вели, како ранета ѕверка. Раната ти жеже, а ти уште на пожешко ја ставаш... Почнаа да се тркалаат камењата надолу: удираат по дрвјата, се оѕвива коријата. На стрмно ни главата не стои со тебе, а ние сме клоцнале камења. Може да беше еден камен што покрена цела лавина. Во борењето, во мрдањето сме го клоцнале. Кај се траело да не мрднеш на таква радост. Мртва да ти е ногата па ќе мрдне, ќе оживи. И тогаш почна еден баражен оган, нов фронт се отвори. Пукаат од сите страни, и нивните и нашите пукаат кон нас. Се слуша секакво оружје. Не ти даваат време да си ги кренеш панталоните. Бегаме газ преку глава, се тркаламе и ние со камењата, и облека и лице ќе си искинеме. Ќе се губи главата, си мислам, со гол газ ќе нè најдат. 
Запревме во една дупка кај што гореле јаглен некогаш. Рупа. Уште не знам дали сум удрена од некој куршум, дали сум погодена. Сум ги замижала очите и чекам да почне негде да ме боли, да ми се зема свеста. Почекав, нема ништо и се престрашив да ги отворам очите. Гледам: сме легнале едно до друго со Никифор, сме се залепиле ко базје во дупката. Над главите уште ни фиукаат куршумите. Се гледаме ко мачка и мачор. А било многу опасно со маж кога ти се меша дишењето. Кај застанавме, вели Никифор и пак пушта рака, се мачи да ме преврти. Не сака да загине со недовршена работа. Сега јас сум ко риба во мрежа, претам, ама на едно место. Над нас свиркаат куршуми, небаре град да се истура. Не ти даваат и глава да поткренеш. И кај можеш да се противиш кога над тебе се води војна. Никифор ме спетлал, јас се стегам, ништо не помага. Сè си мислам дека тогаш се стори тоа. Ова со детето. Па не може, што се вели, и вода да газиш и сув да останеш. Пак не ми е сосема засигурно, ама... 
Кога се смири малку пукањето, кога се уталожи, што ќе видиме: озгора нè напокриле лисја и гранчиња што ги кинеле куршумите. Од крај в крај. Накитени, небаре за на гробишта. А такви сме и во лицата. Кога нападнаа толку лисје и гранчиња, си мислам, кога нападна сето тоа, без да сетиме? Изгледа ослепувал тогаш човекот, оглувувал на таква работа. И тогаш Никифор, не знам што му текна, ќе ми рече: Од ова не се умира, но за ова се умира. 
Ова не е за во збор да го ставиш, туку... 
 
4. 
Ме учат сега да одам кај бабицата во Желево. Да ме прегледа и да ми каже насигурно. Ама било опасно, нека биде. Ќе најдам некој процеп. За среќа и бабицата била со нас. Поврзана преку АФЖ. Ме виде, ме прегледа и ми вели: 
— Трудна си, не те излажале. 
Се враќам горе во седиштето и кажувам. 
— Ќе одиш во слободна Македонија, ми велат, и таму ќе го родиш. 
— Не, морам да го пометнам. 
— Ти си знаеш... 
— Јас си знам и јас си тргам. Никој не ми е крив, велам и одам по жени. Се попрашувам како да направам. Ми велат да ме држат на пареа. Така ќе се разлабават пантликите и ќе се испушти плодот. Слушам сè што ќе ми речат. Ме слекоа и ме клекнаа над пареата. Ми даваат кинин да јадам и се парам. Ќе ме фатат жените под мишка и ќе ме држат над пареата, ми кушаат. Неколку дена така. Ми загорчи и устата и душата од кининот. Не си ги знам за свои. Клечам така и се цедам. И од коските пот ми излегува. Пареата се фаќа за мене, се меша со потта моја. Ми ги полни очите, ми ги затвора. Ништо од ништо не гледам. Жените само се туфкаат и чекаат. Ми даваат и чај од богородична трева што на суво се собира ко тупаница, а во вода се отвора ко прстите од раката. Ако се напиеш од неа, ми велат, со лесно се раѓа. Ама ова не е раѓање, туку убивање на нероден живот. Кренаа раце и жените. 
Одам сега во Корча, во Албанија, и јас не знам кај одам. Ме прегледа гинеколог. 
— Не може абортус, вели, детето е во поодминати месеци. 
Море што ме најде, море што ме најде. Не знам како сум дошла овде, кај сум била досега, кон кај да се свртам сега. 
— Ќе ти дадам појас да носиш, ми вели, плодот ти е паднат долу. 
Како не испадна сосем, си мислам, си ја грешам веќе и душата. 
 
5. 
Враќајќи се во октомври месец, во Шиштевска Бука, нè нападнаа мофашистите, бурантадите. Решиле да нè чистат. И од Костур идат, и од Лерин, и од сите села. Ни фаќаат и присој и осој и видик. Не можеш да се групираш за борба. И ние ја дупнавме да бегаме. Да се шутнеме некако, да се истргаме. И дури сега ја осетив тежината. Кога дојде да се искачувам. Ќе одам, ќе одам и ќе застанам да починам. Не било лесно на едни нозе двајца да изнесуваш. Другарите не знаат што да прават со мене. 
— Да не ти е лошо, Небеска? 
— Не ми е лошо, одете! 
Понатаму, пак исто. Сум клекнала, а тие викаат: 
— Што ти е, Небеска? 
— Ништо, ми се одврза чевелот. 
Сè така ги лажам, не им кажувам. Погоре ќе речам друго: нешто ме набива на петицава, ме боцка. А само јас знам што ме боцка. 
— Да не ти е тешко, Небеска? 
— Не ми е тешко, гледај си го патот! 
Како на кучка ми излегол јазикот, ама што ќе правиш. Сама сум си ја подгазила главата и сама ќе си ја вадам од под нозе. Си ја влечам така тежината, а нозете ми се враќаат, ми се сечат. Овде, во колената ми се сечат. Не знам како да излезам, како да ја искачам нагорнината. Потерата ни е зад петици. Ќе се закријам во некое долче, зад некој шип, и пак слушам: 
— Кај ќе одиш, Небеска? 
— Кај што оди царот пешки. 
И, тие ќе си ги свртат главите од кај мене и ќе застанат да ме чекаат. 
— Ајде, Небеска! 
— Идам. 
 
6. 
Се мислат како да ме префрлат во безопасна зона. Некои велат да ме однесат во Врвник. Тоа е едно македонско село во Албанија. Со него имавме и врски и јавки и сè. Луѓето беа секогаш со нас. Ама, тогаш, од Малимади дојде Никифор Абазовски. Успеал да се пробие низ сите обрачи и дојде да ме види. За конец ја спасил главата. Ми донесе кисели јаболка. На трудна жена, му рекле, се носат кисели јаболка. Ми ги подава јаболката, а јас одвај ги задржувам солзите да не ги пуштам да ми се видат. Никифор пак само насмеан ми стои. И затворена да ја држи устата, што се вели, пак ќе му избега насмевката, ќе му се украде. 
— Ќе одиш во слободна Македонија, ми вели, ќе го родиш и ќе се вратиш. 
— Добро, велам, ќе појдам и ќе се вратам. Ќе го снесам ко јајце и со кракање ќе се вратам. 
 
На 10 август 1947 година, Главниот штаб на ДАГ (Грчка ослободителна армија) ги призна Македонците како посебно национално малцинство со право да отвораат училишта на свој мајчин јазик. Набргу беа отворени околу 87 македонски училишта со десет илјади ученици — на крајот од истата година и привремената влада на Грција на Македонците им призна право на целосна рамноправност и слободен национален развиток. 
 
 
1. 
Во месец јануари ме испратија во Битола. Ме сместија на улица ,Солунска" во куќата на Ташко берберот. Сè ми е многу, но не можам сама. И зедов со мене три жени. Првин ја зедов тетка Славјанка, мајка на Оливера Поточка, а потоа ги викнав и Катина Егова и Паскалина Ајта. Тие пак беа доведени да ги перат борците што се обучуваа во Битола. Работеа во Штабот за помош. Си реков: да не бидам ноќе сама и ги зедов кај мене. А и јас, со нив, помагам по нешто. Одам и до граница: примам пошта, билтени од фронтот и чекам да дојде времето за раѓање. 
И еден ден, еве го, се јави: почнаа болките, тргна да се кине утробата. Тоа, целата ме презело и управува со мене. Ми го одредува и чекорот, што се вели, сите движења. Мислам дека јадам само кога ќе му се јаде нему, спијам само кога ќе ме пушти тоа. Ама, кога не му се спие нему и болките не тивнуваат. Ме каса однатре, од мерата надвор боли. Ќе почне откај крстот и, оздола нагоре, ќе ми излезе кај слепоочниците. Од ум ме вади болештината. Одам на лекар, ми велат: лажни болки. 
— Значи јас лажам. 
— Ти не лажеш, тие лажат. 
— Не лажат болки што те болат. 
Лекарот си ги мие рацете и се смее, настрана му бега водата. 
Се враќам дома и се думам зошто ми се спишмани детето. Знам дека тргна, но зошто се премисли? Дали надвор му се виде студено? Како било... Деветти месец веќе излегува, во десетти влегувам. Сигурна сум дека од оној пат, кај камењата, не сум се составила со Никифор. Не сум легнала. Ова, проклетство било да си жена, женско. Ќе ти го насадат јајцето и оди после чуди се, квачи го со месеци. Дедо велеше: ,Не е многу добро да е постојано добро". 
 
2. 
Петок е, спроти сабота, надвор паѓа обилен снег, бело капче ми се прави на главата, ми ги товари рамениците. Се враќам од граница: пред очите уште ми се пречкаат борците што ги испратив: со тивок марш ми одат кон смртта, кон никаде да се обѕрнат. Ми свират воени труби, музиката го поткинува снегот и ја полни сета вселена. О, боже, кога ќе го родам детево и да се вратам кај нив? Веќе беше наближана полноќ кога влегов дома. Спијат и тетка Славјанка и Катина и Паскалина. Мангалот на средината од собата е згаснат и запретан во пепел. Веќе и мене очите ми мижат. Се готвам да си легнам и тогаш болките пак се јавија. Се задаваат вака оздола, се накреваат од којзнае каде. Шетам и погледнувам кон прозорецот, навеан со снег. Седнувам и земам еден билтен да читам, ама, не бре, умот ми оди само таму кај што боли. Го фрлам билтенот, ги удирам колената во мевот и се стегам така, се превиткувам. Незгодно ми е да викнам, некоја жена да разбудам. Ми е страв да не се пак лажни болките. А пак тука, во соседството, има еден лекар, Унгарец, Карољ се викаше. Ми ја знаеше положбата и кој пат ќе ме сретне, ќе ми рече: Ако осетиш големи болки да ме бараш, да не се срамиш. Дали дома, дали в болница, кај мене ти е секогаш отворено. Ќе одам, не се издржува. Си го опашав пиштолот на појас и одам. Жените спијат, ништо не знаат за маката моја. 
Го цапам снегот по ,Широк сокак" и запирам кај слаткарницата ,Јагода". Морам да се починам. Еднаш овдека Никифор ме ранеше со тулумби и шеќерпариња. Зини, ќе ми рече, и јас ќе зинам. Ко пиле од своите дланки да ме рани. Не ме остава да си ги валкам рацете. Ама, сега не ме остава детево. Тупа во мене, се превртува. Ко топка грмотрн се тркала и ме боцка. Леле, господе боже, ќе ми ја исклоца утробата. Снегот само си паѓа, ми застанува и на трепките, на веѓите, ко скинат лист ми трепери неговата светлина. Мислам дека ќе сретнам некој, ама нема џан-џин, што се вели, жива душа нема. На вакво време и волкот да го врзеш, ќе скине и ќе побегне. Месец март е почнат, а снегот од некаде се поврати и само трупа, се реди. Веќе до мев ми се искачил, одвај го туркам пред себе. Немам сили, што се вели, болките ме вртат. Правам сопни се, и лапни го снегот, наполни ја устата. А и пиштолот ме налегнува и ме набива на колкот. Ќе се попрпелкам така, и ајде пак. Пливам по снегот, а нешто ми примирисува на диња, на кајсија, на варено овошје. Веќе и породилната водичка ме облазила по нозете. 
Втасувам на плоштадот пред театарот и пак се заринкувам, паѓам. Точно меѓу Влашката црква и Македонскиот народен театар. Ми ѕвони сината камбанарија, ми дозрева гласот ко виулица. Ја кревам главата, а од никаде никој ништо. Ме гледаат само ѕидовите од куќите. Ме наѕираат од зад некоја чипкана завеса. А пред три дена тука имаше митинг. Не го собираше народот. Наизлегол и по балконите, по прозорците. Да тежат стреите од народ. А јас, качена на бината, зборувам за претстојните борби, ,напред за обединета Македонија", гласот ми грми низ звучниците, ми се растура над цела Битола. После сите ми стегаат рака и со чудење ме гледаат во мевот, кренат до под гуша. 
Сега од никаде никој нема да ме фати, да ме подземе. Да ми се најде на испомош, што се вели. А болките само се зголемуваат: ми се кинат и цревата и чкембето, ме сечат на половина. Не ми даваат да мислам на студот, на подноктицата. Држи се, Небеска, овие не се лажни болки, си велам, и се затресувам. 
Ајде, ајде, некаде, којзнае кога по полноќ, дојдов пред болница. Уште се чудам како не го родив во снегот. Детето. Чукам на вратата, никој не ми отвора. Двата часот ќе да беше отчукано. Го извадив пиштолот и — бам, бам, бам, — трипати испукав пругоре. Се јави стражарот, дотрча и војна полиција: бараат убиен човек. Ме гледаат во униформа, а мевот кренат. Не ти е прилично во униформа да бидеш труден. 
— Што, како? 
— Така и така, велам и си ги стискам нозете, се стегам. 
Го турнувам стражарот и по скали трчам горе. Пиштолот уште ми чади в раце. Валтер. Ама, слушам и стражарот трча по мене. Трча и вика: 
— Што ќе кажам, како ќе кажам? 
— Ќе кажеш... јас што ќе кажам, велам, не се обѕрнувам. 
 
3. 
Карољ веднаш ме зеде и ме легна. Обува нараквици и само зборува, ми кажува, ми го зема вниманието. 
— Собери ги нозете, рашири ги нозете. Диши сега вака, напни така... Ајде уште посилно! 
Јас си ги стискам забите, ги превртувам очите, си ја прелапнувам устата. Не сакам да се чуе дека офкам. Облеката ми ја впива потта, ми ја презема. Од челото ми ја собираат милосрдните сестри. 
— Кажувај, за борбите, вели Карољ. 
— Не знам, велам, многу ме боли. 
— Кажувај за да не те боли. 
— Што да кажувам, велам. 
— Викај ,ура", вели. 
— Ураааа! 
— Викај уште, вели Карољ. 
— Викам, велам. 
А не да викам, туку рикам, што се вели. Се оѕвиваат ѕидовите, ходниците, целата болница. Викам и само удирам со главата. Пот и солзи ми влегуваат во устата, ми се лизгаат зад ушите, под гушата. Сестрите бришат, а таа си извира. И така, така, туку одеднаш нешто пукна: се расцепува, се кине, се дели од мене, а јас уште викам ,ура". 
— Доста е викање, вели Карољ. 
— Мртво е, прашувам, уште така зината стојам. 
— Зар не го слушаш, вели Карољ, ушите ќе ти ги заглуши. 
Јас дека занесена на друго, да не можам да му го чујам гласот на детето. А тоа пет кила и сто грама и со букви и со цифри. Зошто не е мртво, си шепотам под носот, кој ќе го гледа овдека? 
— Господ ќе го гледа, слушам една милосрдна сестра. 
Ми го крева детето: олкаво вака. Вреска ко јаре и го собира лицето, ја брчка лигавата кожичка. Дури тогаш почнав да му го слушам гласот. Ми иде некако оддалеку, ама му го слушам. Ме зачистија и ме оставија сама. Лежам така, а кожата одново ми се облекува во вода. Целата сум исквасена, исцапана, што се вели, џглиботам во длабока тиња. Се думам што ќе правам со детето, а умот никако да ми погоди. Никифор ми рече: ,Ќе го родиш и ќе се вратиш". Ај, така да направам, ама не било така и не било толку. Ги чекам болничарите да ме пренесат во друга соба, но ги нема. Зар ме заборавија, си мислам и се собирам некако да станам. Си ја стегам раната. И по ѕид, по ѕид, изодив два ходника, ја најдов собата од родилките. Натрчаа сестри и болничари да ме држат. 
— Ти си улава, ми велат, што мислиш ти? 
— Ништо, велам, веќе не знам ни да мислам. 
 
4. 
Ми го донесоа детето. Ми го оставаат на мојата лева страна, а јас се вртам на десна. Ко скарана да сум со него. Умот ми е скитнат кај Никифор на фронтот. Само таму, преку граница ми бега. Детето спие до мене, му го слушам дишењето, но не вртам глава. Се борам. Не сакам да го видам и се борам. Ама, неговото дишење сè отпоблиску го слушам, сè понаблиску ми доаѓа. Како од мене да излегува. И како што дише тоа, така и јас почнувам да дишам. Без да мислам, што се вели, го фаќам растојанието, чекорот негов. Се скрши мразот во мене и почна да капе, да ми го полни дното. Слушам нешто почна да ми вели: сврти се, мори Небеска, и неговата уста со твојата душа дише. И, а да го видам, а да не го видам. Уште сум пренесена на фронтот долу, таму, си мислам, повеќе требам. Улава младост. Ама мразот само се топи, ме плави и ме прелева. И нешто наеднаш ме поткрена и ме сврте. Од десната на лева страна. Дали ме стана некое љубопитство да видам што родив, да се осигурам, што се вели, или некоја непозната жал ми ја сврте главата кон детето. 
Го гледам: повиено во бели пеленки од УНРА, но со извадени рачиња. Ги подава вака нагоре, ко киска цвеќе ми идат. Почна и мене да ми се пресега раката. Сама ми оди кон него. 
— Подајте ми го малку в раце, велам, да ми подише под гушава. 
Едно земање и ме помоча. Ама ништо, не му се лутам. Не ти се лутам, му велам, убаво ми направи. И го пикам под гушата, го алкам секаде по главата, по газето го милувам. Некое меко дупче му стои озгора на главата и се плашам убаво да го погалам. Си мислам ќе ми пропадне прстот во главата. 
— На детево му е дупната главава. 
— Ќе му загине мекото, вели жената до мене, кога ќе рече камен, кога ќе проговори. Дотогаш така ќе му стои, ми вели. 
Ми мириса на купечки сапун, на навадена градина. Сестрата веќе не може да ми го земе, од раце да ми го истрга. Тоа плаче, а јас го чипчам, што се вели, не го пуштам. 
— Госпоѓо, треба да го вратите детето. 
— Јас не сум госпоѓа, велам, сакам и плачењето да му го послушам. 
Сестрата стои над мене, а детето на мене плаче. Срцето веќе ми спие, но очите уште ги држам отворени. И така со отворени очи беше сум заспала. Сум ги олабавила рацете и сестрата ми го зела детето. 
Утрото, пак ми го донесоа. Дојдено ми е млекото, што се вели, градите до врв ми се полни. Ми го измолзија нечистото, сурутката, и ми го ставија детето на гради да цица. Го отвора устето, замавнува и се пика во мене. И така сеедно ме трга и шлиба. Тоа голта млеко, а јас подголтнувам од среќа. Ама, не знаеш што е тоа, ако не си мајка. 
Идат другарите и ми носат цвеќе. Дојде и тетка Славјанка, Катина Егова, Паскалина Ајта, сите што ме знаат. Го креваат детето в раце, му цукаат со устите и го потплукнуваат в лице. 
— А бре, ти со три пиштоли си родила дете, ми велат. Ехехеј, викаат. Небеска родила дете од пет кила и со три пиштоли! 
 
5. 
Сега треба да му се даде име на детето, да се запише во книгите. Си мислам имиња и гледам низ прозорец. Времето веќе се разјужило и капат стреите, се танчи снегот. Краток ѝ е здивот на зимата во марта. Ми идат така имиња: едно ќе излезе, а друго ќе ми застане пред него. ,Името треба да е претстава за неговото лице, за неговата личност, велеше Никифор. Преку името се сеќаваме за секој човек одделно". Им велам на жените да го крстиме Борче. Од борец — Борче. 
— А, мори Небеска, ми вели Катина Егова, Борче иде од Борис, а Борис беше цар на Бугарија. 
— Беше, ама не е повеќе. 
— Нема име само за еден човек, вели тетка Славјанка. 
И го пријавивме, го запишавме Борче. 
Му пишав на Никифор, а тој веднаш ми врати писмо да му го смениме името. Добил вест дека татко му умрел во Америка и во писмото ми вели: ,Крстете го Иван, како што се викаше татко. Сакам, и без него, да живее неговото име". Ајде, пак, трчај в општина. Да го оживиме името од татко му на Никифор Абазовски. 
— Што е ова, рекле, не се менува име како капа или кошула. 
— Аман, рекле жените, името се дава за цел живот. Па и за по смртта негова, рекле. 
 
6. 
Го однесов детето дома и не можам да му се изнагледам. Како сум можела, си мислам, како сум смеела да не ја сакам оваа милина. И не го пуштам од раце. Жените ми го бараат да го подржат, да ме одменат, а јас ќе им велам: Не, сама можам. И сè сама ќе го повивам, ќе го расповивам. Ќе го искапам и ќе го топлам над мангалот, полн со разгорен дрвен јаглен. Мислам и тоа се пресега со студените рачиња кон топлината. Не оставам и пелените да му ги исперат. Само да трепне во сонот и јас ќе се наднесам над него, ќе го наткрилам. И пак ќе си велам: како сум можела, господе, да не го сакам?! 
 
7. 
По четири месеци, ми пишаа пак да се вратам назад, преку граница. ,Потребна си ни, ми велат, секој кадар ни е потребен." А зар мене ми се седи овдека? ,Смести го некаде детето и идај." Како да е одовде донде. А кај да го сместам кога нема ни домови, ни детски јасли. Никој не те прашува, дали можеш, што се вели, дали те пушта маката. И сонцето што е сонце, па не може сегде да стаса да огрее. Но јас морам: командата е команда. Ни се дели патот со детето. Дојде и Оливера Поточка да се види со мене и со мајка си. Ми вели: немој повеќе да одлагаш. Добро, велам, и истиот ден го одбив од дојка. Ивана мој. Му го скинав млекото. А сум чула дека млекото мајчино било како смолата од смреката. Само си ги лекува раните и само си ги затвора. 
 
8. 
Ја префрлив границата. Им го оставив детето на жените и се вратив на задача. Ме пречекаа многу борци, а Никифор го нема. Се поздравувам со овој, со оној, и само ги поткревам вака очите, го барам. Си мислам ми се крие некаде меѓу луѓето. Се сети Манол Форевски и ќе ми рече: 
— Не барај го Никифор, не е овдека. 
— Каде е, прашувам. 
— Се разболе, вели, и го префрлија во Албанија. 
— Од туберкулоза или тифус? 
— Не знам, вели и ги крева рамената. 
Ништо. Ја наведнав главата, нема што да препрашувам. 
И после, добив болки во градите. Вистина, примив инјекции за да ми секне млекото, ама еве пак ми дојде. Така, тука, така, тука, на обете страни ме клука. Си мислам: некои пилишта ми застанале овдека и само ме колваат, ме кинат со ноктите. А ваму секој ден се пука, не смееш да си снеможен. Мораш со отворени очи да спиеш: и сонот и јавето да си ги гледаш. Ќе си ставиш некој магарешки трн под главата и ќе си легнеш. 
Си ги ложам градите со облоги, се редам со винска киселина, ама не помага. Пупките ми дошле ко узреани црешни. Пијам и некои апчиња, ама млекото си иде, дотекува, натекува. Осеќам како ми жубори низ предници, ми капе. И од болките нешто сум паднала во несвест. Од кај си, што си, ништо да не знам. 
 
9. 
Ме вратија пак во Битола. Го барам детето, а детето го однесле во Скопје. Се отворило некакво одделение за мали деца без родители. Во државната болница. Ѕвонам сега во Скопје, но ништо не можам да се научам за детето. По пет дена ми кажуваат: детето ви е на умирање. И јас се најдов во Скопје. Ама не можам да влезам во болницата. Тогаш пак (по барање на грчката влада) имаше некоја меѓународна комисија со седиште во Скопје и во Солун. Ја контролираше Југославија дали ,се меша во внатрешните работи на Грција", односно во Граѓанската војна. Тие можеа да се мешаат и со авијација и со тенкови и со инструктори, друг не може. САД за четирипати го зголемија персоналот на американската воена мисија. Англиската младина бара да се повлечат британските трупи. Всушност требаше Егејска Македонија да се одбрани од Македонците. Спасувајќи ја Македонија за Грција, ја спасуваа Грција од комунизмот. Така мене ми сече умот. Без тоа дежурни походи на англо-американски шпиони и мисионери, со полни џебови фунти и долари кои на Черчил ќе му го донесат местото на почесен граѓанин на Грција. 
 
10. 
Времето веќе е стушено, зимата пред врата, што се вели, оддалеку мириса на снег. Си го гледам здивот пред устата и се мислам што да направам. Господе златен, и во своја земја да не можеш да си го видиш детето што умира! Вртам низ Скопје и се поучувам со луѓето. Не оди ни вака, ни така. И ми извадија лажни документи. Лажно е времето, лажни луѓето. Не одеше поинаку. Сега тропам со друго име и презиме. Ме запираат милосрдните сестри, чесните сестри. Којзнае дали беа чесни, ама така се кажуваа. 
— Кого го барате, ме прашуваат. 
— Иван, велам, Иван Абазовски. 
— Што сте му вие? 
— Тетка, на мајка му сестра... Еве црно на бело, велам. 
Ми ги поземаат личните исправи во рацете, излижани од премногу миење, ми го споредуваат личниот опис. Не знаеш дали шушка хратијата, или нивните проѕирни прсти. 
— Каде е мајка му на детето? 
— Загина, велам, ја убија. 
Се погледнаа меѓу себе и се ослободија. 
— Добро, ако сте му тетка, велат, ама на детето му нема спас. Само замалува и не прима никакво јадење. Се обидовме и со инфузии, велат. 
Ме поткосува нешто оздола, ми се завртеа ѕидовите, што се вели, бршленот, живата ограда. Ми се крена и колата на ,Брза помош" што излегуваше свирејќи, ми се поткренаа и сестрите од подот. Колку тешко сум ја пробудила рамнодушната и длабока дремливост на очите што ме гледаа. 
Го гледам сега Ивана мој, а не знам што гледам, нема што да видам. Се спрпелал ко пиле во плева, што се вели, во заплеткани конци. И тогаш уште еднаш ми се затресе земјата и ми се заврте окол-наокол. Од тоа што го видов ми се заврте. Лежи онака, а оплакната му е бојата од лицето, ја нема. Уште очите му се оставени на него. Му замалел веќе и гласот, нема сила да заплаче. Се слуша само некое цивкање на глувче. Само малку душичка му врви низ устата. Му врви, а не може да ја пушти, да ја доиспушти. Ми излегуваат дивите лица на тифусарите: си ги јадат вошките од главата, си ги крцкаат меѓу забите. Со грсти црпат вошки од главата, од под мишките. Ги гризат и корите од дрвјата, ги разрануваат непцата и вилиците, плачат глуво и насуво. Вител од бесен ветер свири и им пустоши низ стомакот. 
Господе боже, господе боже, чекај, не земај ми го детево. Кожата му е избоцкана, речиси искината. И на раце и на нозе и на меше, секаде. Господе боже, господе боже, почекај! Сето е модро и во рани. Одвај му се држат ковчињата. Солзите само ми идат, ми навираат, а не смеам да се расплачам. Цело време сестрите се над мене, а јас не знам од кај да почнам да го чистам и да го сакам. Треба никој да не сети дека сум му мајка. Го држам в раце, а како ништо да не држам. Мислиш сега, низ прсти, ќе ти се смолзне и ќе ти загине. Сум ги засукала ракавите и само го мијам и го ложам со вазелини, со пудри. Сестрите, што е право, сè ми даваат што ќе побарам. Треба да го вратам во живот: да го исправам, што се вели, да вденам игла потемница. 
Ама, уште кога ме виде како да се сети на нешто и почна да му се враќа плачењето, дишењето. Дали по здивот ме позна, по мирисот на телото што го квачело, а може само така ми се стори. Пак си велам: не е друго, нема друго. Оти штом ќе го оставам веднаш заплакува и не го прима јадењето. Прима само кога е кај мене, кога го држам. Така му даваат и инјекции. 
Ми наживува веќе детето и само мене ме гледа. Не знам како ме гледа, ама ме гледа. Ја зинува устата и ја позема цуцлата, прета со рачињата. Тоа ќе јаде, а мене ќе ми се полни душата. И така: со денови, со ноќи да не можам да си легнам, од раце да го иставам. И цело време да му зборувам: сега ќе ми јадело детето, сега тета ќе му даде да папа... ајде, уште ова да го испапа, ап, ап, не прстето, грозје мое, не, теткино око, ап!... Не смеам мајка да му се кажам, што се вели, а морам нешто и некако да му зборувам. И ѕидот може да чуе и да те накодоши. Ме гледа детето, ко голем човек ме гледа и така ме разбира. Ќе ме драсне некогаш, а јас мислам дека среќата со гола рака ме фатила за лице, за срце. Толку да ми е убаво. 
 
11. 
Веќе жугна детето. Му се чисти кожата, му се полнат празните места по ножињата. Ново мевце му се зафаќа околу бутчињата, му се навиткуваат прасците ко вретенца. Речиси гледам како му се налеваат ножињата и рачињата, се познава мешето кај му е. А беше безнадежен случај, што се вели, ко слепо куче оставено да пцовиса. Јас пак, за тие дваесет дена, колку што седев во болницата, исто толку кила ослабев. Секој ден по едно кило да се смалувам. Сигурно мојата тежина се префрлила кај детето. Во мене му биле и лекот и ручекот. Му се јави и гласот, му се поправи. Си кажува нешто, си гуга ко гугутка. Што знам... Мене така ми се слушаше. Милосрдните сестри идат и само се чудат: ги вртат зениците ко живи топуски и постапно ме испитуваат. 
— Од кај му го донесовте здравјето, госпоѓо, толку здравје нема и кај бога. 
Јас молчам и горам ко свеќа запалена под некој голем црквен трем. Ми е страв да не кажам нешто што не треба, да се испуштам. 
— Вие не сте му тетка, вели главната сестра, вие сигурно сте му мајка. 
— Не, велам, јас сум му тетка. 
— Мајка сте му. 
— Тетка, тетка, тетка... 
— Јас имам 55 години, вели, но ваков случај не ми се паднало да сретнам. А на 16 години станав калуѓерка, на 18 милосрдна сестра. Само на мајките им е дадено толку сила и љубов, вели, само за нив господ има разбирање. Тетка не гледа вака дете, вели. 
— Сепак, јас сум му тетка, сестро. И да сакам друго не можам да му бидам. 
— Не плаши се, чедо мое, вели, ние не сме поткажувачи. Немаме право да мразиме пред бога. Ние сме само робје божји и сведоци на човечките несреќи, вели. 
— Верувам, велам, но јас сум му тетка... 
 
12. 
Надвор прска снег. Има три-четири дена како се наклава. Кога помина летото, господе, кај отиде есента? И кога го родив Ивана паѓаше снег и кога го вратив откај умрените. Ми дојде како да не сум излегла никаде, како да не сум се преместила од ова годишно време. 
Се решив да си го земам детето, да го извадам од болницата. Ќе го враќам пак во Битола. Барем таму ќе биде поблиску до војната, до мене. Се потпишувам дека јас ќе го гледам, ќе го растам, а мислам на тетка Славјанка, Катина Егова и Паскалина Ајта. Му ја завиткувам главата на детето и вјасам удолу. Ги завлечкувам нозете во снегот. Се стегам да не лизнам. Се извирам под надвозникот на Малата железничка станица, цепам преку пругата. Амалите и чистачите на чевли се пикнале под стреите и се греат на запален весник. Чистиме чевли, чистиме чевли! Зошто нема чистачи на човечки образи? Денешна ,Нова Македонија"! Денешна ,Нова Македонија"! Гледам на големиот часовник на ѕидот од станицата: стрелката клоцнува, се поместува. Тргна возот, си мислам, отиде без мене. Засилени борби во Грција. Испратена нова група американски офицери за помош на монархофашистичкиот режим од Атина. Денешна ,Нова Македонија"! Трчам низ чекалницата затната со народ: не знаеш чии нозе од чија глава се. Ги чекаат вагоните со пченка од Војводина, чекаат да се најадат. Офанзива на Народноослободителната Демократска Армија во Кина. Денешна ,Нова Македонија"! Го држам на калач детето и се пробивам низ подземниот тунел кон перонот. Возот е веќе поставен на линија, наместен. Многу Турчинки го симнаа фереџето... Денешна ,Нова Македонија"! Локомотивата пуфка чад и пареа, снегулките се топат на оџакот, си ги подгоруваат крилјата. Железничарите удираат со чеканчиња на тркалата под возот. Вештачки дожд во СССР. Конкурс за народни милиционери. Отправникот излегува, јас се качувам. Со едната рака го држам детето, а со другата си помагам, се зачекувам. Натфрлени норми во откупот на козите во Македонија — ,Нова Македонија", ,Нова Македонија"! Куферчето ми го позема една жена застаната на вратата. ,Нова Македонија"! 
 
13. 
Возот свири и штрака по шините. Ама, штрака и жената што ми го позеде куферчето. Си зборува, баботи, што се вели, само зината ја држи устата. 
— Каде одиш, кај патуваш? 
— Во Битола, ѝ кажувам. 
— И јас во Битола, а бев во Скопје... Кај не отидов дури го најдов, вели, дури ме пуштија да го најдам. Ама што дека го најдов, вели и се пресега да ми го отскрие детето. 
— Болно е, велам, ќе се расплаче. 
— По секоја војна има болести. 
За мене уште трае војната, сакам да ѝ кажам, ама си ги голтнувам зборовите. Жената си ја потпикнува косата под шамијата. 
— Како се реши толку млада да родиш? 
— Не сум млада колку што мислиш. 
— Шест-седумнаесет години, ми вели, ни погоре ни подолу... 
— Имав еднаш толку, велам. 
— Мора да си тука некаде. 
— Не сум, велам. 
— Јас не ти давам повеќе. 
— Не можеш и да ми земеш. 
— Земаат само оние кои немаат што да ти дадат. Ќе прават задруги, вели, а за да направат нешто треба и да земат. Тие ништо немаат по себе, вели, само со својата гола душа се излезени од дома. И само со тоа сакаат да се смешаат, да влезат во задругата. Такво е времето, вели, секој да сака, а никој да не дава. Стани ти, да седнам јас, вели, и ајде преку очи... 
Возот се преполнува, како постојано да дотекува народ. Еден на друг се потпираат, си ги оставаат главите. Те удира миризба на влажни алишта, на исцапани нозе. Отвори го прозорецот, ќе се смрдиме! Затвори го прозорецот, од смрдеа не се умира! За чиј народ е напишано ,не нагињи се кроз прозор"? Ништо не разбирам. Надвор дрвцата се поднаведнати од снегот. Сè е бело и составено од него. Небо веќе нема, не знаеш од кај почнува. Некоја гранка ќе истрпне и ќе истресе малку од снегот. Некоја сојка ќе се спушти на пониско. Велат дека сојките некогаш блекаат ко јагне, некогаш мекаат ко јаре, а некогаш свират исто ко со човечка уста. Жената не ме остава: 
— Никој не знае зошто е в затвор, вели, и господ не знае. Може да рекол нешто, вели, но што можел пијан човек?! 
Јас го поткревам детето да му го чујам дишењето. Кондуктерот и милиционерот ги прегледуваат возните карти и личните исправи. Возни билети и лични карти за преглед! Одбиј, одбиј! Кај да одбијам, на една нога стојам, се слуша. Одбиј на глупост! 
— Може сè да рече, а ништо да не мисли, вели жената, од кај знаеш што ќе ти дојде на уста тогаш? Едно мислиш, друго кажуваш, а на ништо не се сеќаваш. Како не го касна некоја оса за јазик, вели, не можеш да ја втасаш. 
Завлегуваме во клисурата: Вардар ко забркана риба се прпелка меѓу поснежените брегови. 
— Е само за тоа и за толку, вели жената, ушите да му ги јадат! 
Возот почна да подзапира, се слуша за големи намети на пругата, за длабоки соспи снег. 
— А таму не те молат, вели, таму токму-нозе ти скокаат меѓу ребрата, меѓу дробовите. 
Слегуваат железничарите и патниците и го чистат снегот, го клоцаат, го туркаат, со голи раце го ринат од пругата. Возот ќе тргне, ќе пооди и пак ќе запре. Слушаме и за искршени дрвја, паднати на пругата. 
— И што не си се надевал ќе ти дадат, додава жената, и никој од тоа да ти посака, да ти земе. Ако лажам, вели, одовде да не се поместам, место да не ми најде душата. Секаде да е зафатено, вели. 
Возот веќе запре и не мрда понатаму. Само збива ко коњ, испушта пареа и ни напред, ни назад, нема понатаму одење. 
Нè слегоа и ќе нè праќаат во најблиското село. Денот е одминат, ама снегот уште ни држи светлина. 
— И снегов е божја наредба, вели жената. Ако нема господ, зошто го бараат насекаде и зошто го бркаат од секој човек. Не го наврна Сталин снегов, вели, си гата, си меле ко празна воденица. 
— Може ѝ треба лекар, велам на слегување од возот. 
— Нејзе ѝ треба ветеринар, вели кондуктерот, марвен лекар ѝ треба. Зар не гледаш дека цело време мука и блека, вели и ја стокмува устата да плукне, дупка да направи во снегот. 
До селото пешачевме колку еден час и нешто згора. Е, сега, дали се викаше С'лп или Сопот, да не те излажам ако кажам. Напред одат мажи: го пртат снегот, што се вели, а јас по нив се нуркам по разгазеното. И во селото останавме дури да се расчисти, да се оправи пругата. 
 
14. 
Во Битола не стоев многу. Колку една недела или две. Дојде џип да ме земе и сега пак ќе се делам со детево. Џипот свири под куќа, му работи моторот и свири. Викаат, вели тетка Славјанка. Не знаат да почекаат, вели Катина Егова. Јас го кревам детето, го бацувам, а тоа ми скока в раце, мисли си играм со него. Ама, само што ќе го оставам, свртува да плаче. Плаче и се смее, што се вели, ту под сенка, ту на сонце излегува. Џипот кашла и свири, а јас чинам остави го детето и пак земи го в раце. Не можам да го попуштам, да го оставам. Го туткам сето во мене, го стегам. Остави го и, тоа пак, почнува да плаче. И го подава рачето, се пресега по мене. Не знам како да се откинам, што се вели. Џипот само свири одоздола. Свири, насвири се, викам и детето ѝ го подавам на тетка Славјанка. Но тоа одново зинува да плаче. Како да се иставам, господе, како да се оддалечам од детево? Од Ивана мој. Џипот си свири, не запира. Пукни од свирење, велам и слегувам долу. По мене слегуваат и жените, ме испраќаат со детето. Одам кон џипот, а со лицето уште сум свртена кон него. Ми се нафатиле солзи на трепките и го гледам како низ некоја коприна, што се вели, како во вода да ми е влезено со лицето. Престапувам, отстапувам кон џипот, а мислам дека не одам, дека на едно место стојам. Не ме попушта рачето што ми се подава. Тогаш и сите три жени се расплакаа. И тетка Славјанка, и Катина Егова и Паскалина Ајта. Видов како им се наполнија очите со солзи. Им се ронат ко зрна бело грозје, им се претураат преку долните капаци, им се тркалаат. И така: детето ме трга ваму, војната ме влечка онаму. Не знаеш кому му припаѓа твојот живот, што е поголемо за тебе. 
И после цел пат си плачев. Само да си пуштам солзи, само да се давам во нив. Ги голтам, ги бришам, а тие пак си стојат. Да не можам да си ги исушам очите, што се вели. Луѓето ми зборуваат нешто, сакаат на друго да ми го тргнат умот, ама јас сум оглувела, никого не слушам. Ја кријам главата ко желка под корупка и си липам. Тој миг уште долго време, и во најтешкото потешко ќе ми паѓа. Малку нешто и ќе ми полазаат мрави по коски. Како искри кога одат по маша, по усвитено железо. 
 
На 13 јануари 1948 година, се одржа Првиот конгрес на НОФ, на кој се донесоа решенија македонскиот народ да ги стави на располагање сите свои сили во заедничката борба со грчкиот народ за ослободување на земјата од туѓите окупатори — англоамериканците и нивните домашни органи, за демократија и национална рамноправност, за братство и единство. Во септември, истата година, се формира и Панеладики демократики енуси селадос (Сегрчки демократски сојуз на жените) во чие раководство влегоа 9 Гркинки и две Македонки. Едната бев јас. 
 
 
1. 
Добив известие дека мофашите готват голема офанзива. И ние секој ден праќаме извидници. Сакаме да фатиме ,жив јазик". И копаме ровови, сечеме дрвја и правиме засолништа. Избираме тактики, стратегии, тераме на вежби, на обуки. Идеолошка настава, што се вели, и воена и духовна обука. Напад, одбрана, борба на стрмно, на рамно. Во шума или во населено место. Кое како ќе дојде. Напати изведуваме и цели маневри. Но тогаш почнуваа и нашите маки. Некои не можеш да ги излажеш, што се вели, и да ги натераш на измислена борба. Да се отепаш, па не можеш. А нив да ги тепаш, без борци ќе останеш. Можеш еден да стрелаш, не можеш сите. Ти му зборуваш, а тој си делка свирче од врба. Најтешки ни се некои новодојдени борци од Пелопонез. Чисти лумпен-пролетери. Толку гнасотии им поминале што ниеден сапун не може да ги измие. Ајдучка работа. И не можеш да ги заповедаш. Никој не сака да пука напразно. А знаеш дека таму, секој има по некого убиено. Па тие, таму не можат да се оженат, ако не полежат затвор за убиство. Тој со сè е скаран, а ти го тераш да биде скаут. Рафална стрелба е основен начин на гаѓање со автомат, му велиш, а тој те прашува кого треба да го убие. Плесен ти фатила устата и пак ништо. А пак да го натераш да ја прецапа реката! Тие, и без тоа, беа постојано мокри. На Грамос, ден преку ден, мора да подзаврне, да зароси. Ќе се разбудиш и главата ќе си ја најдеш во некое вирче вода. И после алиштата си ги сушиш на телото свое. Со дишењето, со душата, ако ти останала. Уште повеќе ги мачи што им командува жена. Не те слуша, што се вели, не можеш и со убаво да го земеш. 
 
2. 
Во јули месец ја заземаме кота 620. Командирот Ксантос го ранија и командата остана на мене. Сега наслушувам од кај идат пушките, потерата. А од десното наше крило веќе ми го нема митралезот, не го слушам. ,Крило е дел од фронтот на борбениот ред од единицата што се наоѓа помеѓу крајната точка на фронтот и центарот на фронтот." Војскава иде право на нас. Прст и плева, што се вели, и без пукање ќе нè изгази. И како кој курир ќе дојде, ќе ми каже да бегаме. 
— Нема бегање, велам, прегризи си го јазикот! 
И не попуштам, не пуштам никого назад. Ќе чекаме... Мофашите наближуваат, а ние чекаме. После само викнав: 
— Сегааааа! 
Оливера Поточка и Евгенија Милеска не знаат да промашат. Секој нивни куршум завршува во човек. Кај што им гледа окото, што се вели, таму им оди и куршумот. Никогаш поваму или потаму. Можат и од мижанка. Само ќе викнат: Јоргос! И так — ќе го свитка, ќе го кутне човекот. Еден фашист помалку, велат. Ставрос! Уште еден помалку, велат. Гледај, Небеска, и — так — овој е десетти!... Море прст, море око! Се будалиме, како да се работи за отстрел на диви пајки, а не на војници. 
Господе, како умираа војниците! Само ќе подзине и главата ќе му падне меѓу нозе. Ќе си ја наседне со газот. Зошто ли умираа подзинати? Дали уште не веруваа или сакаа нешто да прашаат? Којзнае... Може така се умира. 
Евгенија Милеска ја ранија во десната рака. И ја соголија коската. Месото ѝ е обесено вака, а таа уште стои, не се повлекува. 
— Оди да ти ја преврзат раката, ѝ вели Оливера Поточка. 
— Другава уште ми работи, вели Евгенија Милеска. Можам да фрлам бомби, вели. 
Трчам да видам што стана со митралезот на десното крило. Што оглуве, си велам, оти го нема да се јави. Фронтот постојано се менува: напаѓаме и се повлекуваме, по неколку пати за едно исто дрво се отимаме. Не да речеш за нешто поголемо. Јас трчам напред, а курирот Цветан по мене. Клинка и вика: 
— Наведни ја главата, чувај си ја главата! 
Митралезот е буцнат в земја со прелапнат реденик под капакот, а околу него само мртви. Касапница. Останале уште двајца и бегаат. Го кревам митралезот и ги враќам. 
Исто ми се случи и во Шиштевска Бука. Се уплаши митралезецот и избега. Кај ти е митралезот? Се усвите цевката, вели, ми изгореа прстите. Ќе го помочаш и ќе го изладиш, велам и трчам кај митралезот. Тежок ми е, ама во лутината и вреќа сол ќе изедам. Потешко ми беше детето што го носев под појас. Трудната е исто ко подврзана вреќа. Пукај, пукај, па стани, претрчај и пак легни. Засолни се зад некој камен, зад некое дрво, трн. Што ќе ти излезе. Сум го шетала митралезот ко копилешка детето, копилето свое. Рамото ме боли, отепано ми е од стегање. И после се врати митралезецот, го менува лицето. Една боја фаќа, а друга пушта. Не учи се да им го вртиш газот, му велам, оти без газ ќе останеш. Тој само да се снижува пред мене. Коса има, а главата не му се гледа... Нејсе... 
Го свртувам сега митралезот кон мофашите, чкрапам, а тој молчи, не ми се оѕвива. Молчат и оние двајцата што ги вратив. Застој, велам, неисправна капсула или нечистотија околу ударната игла. А може да е скршена! Ја повлекувам рачката за затегнување на затворачот, го исфрлам неиспуканиот куршум. Го затегнувам затворачот, ја враќам рачката напред и реденикот тргна. Истерај чинам една низа куршуми и потпикни друга. Редениците ми се обесени околу гуша, ме студенка железото. Пукам во војниците што налетуваат ко улишта. Ги легнувам и не ги пуштам да се кренат. Кон кај ќе ми шумне, ја вртам цевката. Долг рафал, краток рафал. Ми се тресат рамењата, џигерите. Под мене се истураат празните чаури, ми тропкаат на земјата. Гилзите, што ги велиме ние. 
Овдека многу се покажаа Струма Количовска и Воскресија Мукаетова. Невидено беше нивното. Пукаат и пеат, а устите им се зацрвениле, како да имаат неизбришани капки вино. Од кај им идеше толку глас, господе, кај го собираа? Мислиш по повеќе гласови им излегуваат од устите. Само да го накреваат гласот и да се подземаат со него. Секоја песна ја прават нова. Којзнае колку пати си ја слушнал песната, а пак мислиш дека за првпат ја слушаш. Ја подновуваат со гласот што им ѕвони ко варосано одајче. Се чудам како може и стрмно и рамно да се стави во толкава слога. И дури тие пеат ти можеш да чуеш сè: и како ти плаче душата и како ти се радува. Дури и мофашите подзапираат во бегањето за да чујат. Небаре удрени да се камбаните за некој долго чекан празник. Напати ќе ја прекинат песната и ќе речат: 
— Можеби не чини пред толку мртви да пееме. Но нашево пеење е кукање, ќе речат. 
— Не се лутат мртвите, вели Андреја Тарковски, не знаат да се лутат. Знам дека и јас сум мртов, вели. 
Во оваа борба мене по втор пат ме ранија. Овдека вака, под гушава. Уште носам белег, што се вели, ми се познава лузната. Ме преврзаа мене, а писна Струма Количовска. И крвта ѝ пливна преку лице. О, ој, оф, оф, оф, пишти и се држи за очи, на својот глас му се оѕвива. Некој шрапнел беше ѝ го истерал окото. А што имаше едни очи: како небо, како море. Многупати ќе ѝ речам: ти, Струмо, имаш нешто украдено од Егејско Море. Што можам да украдам, вели, кога не сум била таму. Никогаш не сум била, вели. Не лажи, велам, украденото ти се гледа во очите. И таа ќе се сети и ќе се насмее. 
Ја преврзуваме Струма Количовска, а таа само нè бара. 
— Кај сте, вели, оти ми се криете? 
— Тука сме, велиме, сите сме тука. 
— Ами, оти не ве гледам, вели, малку подзапира и наеднаш свртува на друго. Јас ќе си одам, вели, морам да си одам дома. 
— Во која дома ќе си одиш? 
— Таму, вели и се наведнува, ни го истргува завојот од рацете. 
— И одлета пилето, велам. 
— Кое пиле, праша некој. 
— Тоа што ѝ пееше овдека. 
 
3. 
Го фрлам митралезот и седнувам да се издишам. Веќе знам дека мофашите не очекуваа толку сила и дрскост. Седам така, а нешто ми ги влажни нозете. И ме студенка, што се вели, и ме топли. Се погледнувам: панталоните ми се натопени со крв. Сигурно сум ранета, си мислам, ама зошто уште не почнало да ме боли? 
Да не можам да се сетам дека ми дошла менструација. Дали од страв или од напор ми протекла. Чешма... Многу ме зачуди, оти ние, жените, во тие долги борби и маршови, ја губевме менструацијата. Никако да се исчистиш од лошата крв, што се вели, од калта месечна. Што е ова сега, си мислам. Да добиеш менструација значеше дека си била со некој маж. А јас знам дека не сум била: којзнае од кога не сум се видела со човекот. Со Никифор Абазовски. 
Го пуштив курирот Цветан да ми донесе крпи од ранецот. Потоа слегов на едно поточе да се измијам, да се спастрам. Цветан ми држи стража, а јас се мијам. Пред мене излегува Оливера Поточка, го преоѓа поточето. Уште една победа, ѝ велам и легнав да пијам вода. Се потпрев на лакти и лицето го пикнав во потокот. Голтам и ја слушам водата како ми пее во грлото. 
Идат оние од Пелопонез и ми застануваат мирно. 
— Ајде, измијте се, им велам. 
— Разбираме, велат, а очите им светат ко масло на вода. Ова е прво нивно повинување на женска наредба. Јас бев одликувана за храброст. 
За борбите на Клевтис секаде се чу и се рашири. Пишуваа и весниците, зборуваше и Радио Москва. Почна да се спомнува и името мое. Се велеше: Небеска-Ксантос, Небеска-Ксантос. Зар се премажи жената, си велеа луѓето што ме познаваа, зар се оставија со Никифор Абазовски и се омажи за командирот Ксантос? А им дојде така зашто моето име се споменуваше заедно со неговото презиме. И така го пишуваа: Небеска-Ксантос. Мое име, а негово презиме... Нејсе... 
 
4. 
Ја држиме така планината Клевтис, Арамиска Планина по наше. Се утврдуваме, нема тивнување. Клевтис е најзначајна стратегиска точка на Грамос. Генерал Маркос вели: ни педа отстапување од овдека. И ние се држиме. ,Одбранбена зона е дел од главниот одбранбен појас што го држи дивизијата или бригадата." 
Имаше едно митралеско гнездо: не ми дава мир. Ги зедов Коста и Цветан и одиме да го поништиме. Лазаме еден крај друг, правиме герила. А митралезот само стриже над нас, поткршува ветки и ливчиња. Штрака ко ,сингер" машина за шиење. Не можеме глава да кренеме. А и времето нешто се меша, и тоа не е со сите. Натежнало за врнење, што се вели, секој час може да го отпушти. Вистина, тоа си подврнува, ама онака одоколу, подалеку од нас. А и грмотевиците ни идат одоколу. Не знаеш дали грми или некој топ припукува. Ги занесува долиштата, ридиштата. Сè се измешало, си ебало мајката, со проштение. 
Цветан гледа кон небото и го толкува времето. Според струењето на ветрот, според тежината на воздухот за дишење. Го наслушува грмењето и гледа во облаците. Ќе заврне, вели, и кај нас ќе заврне. И кажува до кај сме во денот, колку сме далеку од смртта. Кај нас грми и кога не му е време, вели. 
Лазаме со бомбите в раце, а една група војници што ја штити митралезот, иде право на нас. Го притајуваме здивот, се притајуваме и во цревата. Само чукањето на срцето не можеме да го притаиме. Се доближуваме еден кон друг. Вистина тоа не е тактички, но така ни е полесно да шепотиме. 
— Држи ја средината, Коста. 
— Ја држам. 
— Почни да броиш. 
Ги откопчуваме бомбите, а тие црцорат ко да се истишува нешто во нас. Еден, два, три, војниците идат. Бомбите ни дишат пред носот. Војниците подзапираат, мирисаат нешто во воздухот. Дали потта некому му мириса или нозете му смрдат? Седум, осум, војниците се вртат. Девет, десет... Ги фрламе бомбите, си ги празниме дланките. Ајде, уште по една да не се мачат. Не видоа ни кој сме, ни од кај им дојде смртта. Сега се јавија и други митралески гнезда. Бегаме назад и се влечкаме по мев: ни се кинат колената, ни се гули кожата. 
— Ако се вратиме, вели Коста, дамите канат. 
— Молчи, велам, не сме на игранка. 
— Море, ќе удриме еден валцер, вели, и дрвјата да се кренат по нас. 
Стоиме на работ од една чистинка, а треба и таа да се помине, да се претрча. 
— Да има сега една ракија, вели Цветан, и една здробена марула со варено јајце и сушени маслинки... 
— Се плашиш? 
— Само мртвите не се плашат. 
И тогаш воздухот почна да свири, да јаука. Не ми се вдаде ни да викнам. Само осетив дека нешто ме крена нагоре и пак ме врати на земја. Ме залепи ко питулица. Сум паднала ничкум, што се вели, на сите четири. Мислам дека душата, сосе дробови, ми излезе низ устата. Одвај си го вратив воздухот. Ја поткревам главата, а Цветан и Коста лежат ко никој да нема. И тогаш дождот почна да врне. Небаре од дупната вреќа се истура. 
Го превртувам Цветана, ме гледа, а не може да ме види. Градите му се расцепени, цревата истурени в панталони. Ко скината кошула му се отворени градите и, голо, му се покажало срцето. Сето му се гледа. Дождот го мие, го плави, а тоа уште потклоцува, замалува. Ги дотрошува силите, што се вели, му завршува работата. Дали му се кажа и ова на небото?! Му запира срцето и некое облаче од над него му се постила во очите. Господе боже, зар срцето и очите секогаш заедно умираат? За дотука бил човекот, немал повеќе денови и тоа ти е... 
Му ги тргам клепките надолу и одам кај Коста. Тој веќе се повратил и се мачи да си ги најде нозете. 
— Нема да го одиграме валцерот, вели Коста со некоја жална, одвај измолена насмевка. 
— Зошто да не го одиграме, прашувам, се правам недоветна. 
— Па валцер не се игра без нозе... Оди, побарај ми ги нозете, вели и од устата му паѓа насмевката. 
— Коста, Коста, го викам, ама Коста го нема, не ми се оѕвива. Пак се онесвести човекот. Дали од своите зборови се онесвести или од крвта што му ги поплавила панталоните. А можеби се засркна од дождот, си велам, можеби премногу дожд му влезе в уста? 
Дојде санитетот и му ја отсекоа ногата. Му се држеше само на ногавицата од панталоните. Го кренаа да го носат в болница. Лицето му е избелено ко креда. Измиено од гревовите, што се вели. Дождот само се истура. Врне и од небото и од земјата: нема место од каде што не врне. Ја мие крвта, го тресе рамнодушниот пејзаж... 
 
5. 
Многупати со мофашите се гледаме вака: ние сме овдека, а тие, кај оној човекон, онаму. Сосема наблиску. И само се караме, се навредуваме. Имаме и телевој, нешто како инка, за да не ти се растура гласот. И тие нè пцујат оттаму, ние одовде. Се печкаме преку долот полн со гороцвет. 
— Кокошкари! 
— Вошкари! 
— Вам ви е кисело месото, затоа немате вошки. 
— На два коња ќе те черечиме, ми велат мене, ко јаре на ражен ќе те вртиме. Ќе ти правиме, ова, она, ми велат... Не е сето за кажување. Не е за од човечка уста да излезе. Ама, сонцето исто грее и на цвеќето и на лепешката. 
Се покажува едно препогането војниче, препесено, што се вели, се поткачува на еден камен и се надава вака напред. 
— Ќе ти го распарам мевот, вели, и живо куче ќе ти зашијам во него. 
— Дојди, му викам. 
— Излези, пичка ти мајчина, ми вели и ги откопчува панталоните. 
— Кому, бре? 
— Тебе, бре... 
Го зедов на нишан. Го доближив кундакот до образот и го пронижав кај што се држеше со рацете. Кај шлицот од панталоните. Се собра ко удрен еж и се истркала држејќи се со рацете за удреното. Мислам дека уште долго по смртта го болеше. Гледав по расцутениот кантарион што му се нишаше над главата, ко запалена свеќа. ,Ако се смешаш со змии, велеше дедо, не можеш друго да бидеш." 
 
6. 
Кога ни го зедоа Клевтис, многу народ ни загина. Може повеќе од 300 борци. Да нема неудрено место на земјата. Куршум со куршум да се втасува и да се погаѓа. А артилеријата само копачи, што се вели, прскаат и земја и камења. Ти свират гранати и куршуми, а ти ги замижуваш очите и си велиш: Ај, збогум, животу! Ама секој куршум не убива секого. Се рекло дека куршум што свири не убива. Само оној што не го слушаш може да те убие. Или веќе те убил... 
Дотрчал Никифор Абазовски и ќе ме праша: 
— Жива ли си? 
— Еве, жива сум, му велам. 
— Немој да гинеш, ми вели, ќе те чека детето. 
— Добро, му велам, ама и ти немој да гинеш. 
И толку. Нема време за повеќе. Иде повторно наредба: ,Клевтис мора да се врати"! Потпис: Генерал Маркос. 
,Противудар е активно дејство на оперативните единици од одбраната, а се изведува со цел да се уништат проредените непријателски сили за враќање на загубените позиции." 
Ти забучил некој воздушен притисок и туку ти олцнала земјата под нозе. Отсекаде те заглушува. Ти пукаат ушните тапанчиња, им пукаат јајцата на желките и на птиците. Уште неснесени им пукаат. Распукува и воздухот, што се вели, и долго време не може да се состави. Се засолнуваш зад некое дрво, а не знаеш и тоа што ти мисли. Веќе и ѕвер со ѕвер не се познава. 
Гледам: некому му гасне свеќата, а една сестра се мачи да му ја запре крвта. Недалеку плаче дете, му се оѕвива шумата. Шумата е таква: и да шепотиш, ќе ти се оѕвие. 
— Спасувај ги живите, викам, на мртвите не им треба помош! 
— Мое е детето, вели сестрата, не ми остана време да го надојам. 
— Остави им ги мртвите на мртвите, вели Андреја Тарковски, дајте ми ги мене. ,Мртвите нека си ги закопаат своите мртви", рекол Христос некогаш и некаде, којзнае кога и којзнае каде. Како да е господ или свето лице ни зборува Андреја Тарковски. После гледаш колку е саатот. Ќе земе некој стап и ќе го мери со дланките, со фатките. Мери и си зборува: тепам, тепаш, тепам, тепаш! На едната рака ѝ вели ,тепам", на другата ,тепаш". Како ќе излезе. Ти бегаш, а тој иде по тебе и те преколнува да го тепаш. И едното око му гледа на едно, а другото на друго. Не му гледаат на исто обете. 
Се исправам да се префрлам и некој ми се фрла одзади. Мислам некоја мечка ми се обеси. Со едната рака ми ги држи рацете со шмајзерот, а со другата ме дави. Ми ја става под гуша и ми го бара гркланот. Јас кркорам и клоцам наназад. По сенката знам дека е некој мофаш. Бурантад. Клоцам и го удирам по нозете. Но осеќам дека е многу повисок од мене и сета ме има поклопено. Готово е, си велам, можеби не требаше ништо да му велам на Никифор. Што ме натера да му ветувам дека нема да загинам. Само цвилам и вртам натесно со главата, го касам до кај што можам да досегнам. Борба за живот. Ама, тој никако не попушта. Ме стега околу гушата, ми го поткинува дишењето. И кога си реков: до овде ти било за одење, Небеска, рацете му се отпуштија, му се олабавија. И се слизна покрај мене, како куќа да ми се растовари од над главата. Се вртам, а Филип Хаџиевски го брише ножот од алиштата на војникот. 
— Од кај се најде овдека, Филипе, му велам. 
— Ами, од кај се најде ти овдека, ми вели тој. 
Не можам да му го заборавам на Филип Хаџиевски. Дали господ го испрати или Никифор мој? Тогаш видов до кај се искачило сонцето и од која страна ме грее. И почнав да се вртам, да си ја барам сенката. Сакам да видам дали ми стои, да се осигурам. А кога забележав дека и таа мрда, заедно со мене, сум почнала да се радувам како со најблизок роднина. 
Сега добив второ одликување за храброст. А храброста ти била коцка: како да го свртиш зарот, на твое ќе излезе. Само мртвите никој не ги одликува, што се вели, ним ништо не им треба. 
— Каде е Никифор, дали е жив Никифор? 
— Мора да е жив, ми вели Филип Хаџиевски, за загинатите веднаш се дознава. 
 
7. 
Го спасивме Клевтис, но не знаеме што да правиме со народот. Ние ваму водиме војна, се колеме, што се вели, а народот ни бара помош. Ко да сме сиропиталиште. Идат луѓето и што им се фатило за рака водат: кој дете, кој коза. Треба да ги изведеме одовде, да ги преведеме некаде. Една жена носи мртво дете, ѝ е жал да го остави незакопано. Заборавила и клепките да му ги затвори. 
— Мори, мртво дете носиш! 
— Твоите нека се мртви, вели жената, и само забегува кон некаде. А не знае ни за каде, ни за кого... 
— Зошто ти е лопатата, дедо? 
— Да се најде за закопување. 
— Ами, ајде закопај го детево... 
— Не можам, не го дава жената. 
Луѓето те прашуваат кај да одат, а ти не знаеш што да им кажеш. Некогаш си мислел дека можеш повеќе отколку што можеш, а сега не можеш ни колку што си можел. Човек што се држи само за една вистина или малку знае или многу лаже. Ќе се зададат авионите и народот ќе прсне да бега низ шумата. Ќе се скине ко стадо овци и пак ќе се спои. На некој друг крај ќе се состави. 
 
8. 
А како им е на оние долу? Ги собираат децата и ги водат на островите на превоспитување. На една жена ѝ ги отсекле рацете за да ѝ го земат детето. Ги учат да веруваат дека нивните родители се предавници. А родителите, претепаните родители веќе азбучат: ,ветувам пред бога, пред луѓето и власта дека од денес ќе престанам да зборувам на славјаномакедонски дијалект, секаде и во секое време". 
Никогаш не ни се падна некој подобар поробувач. Барем малку од малку да е понанога од нас. Вака, тој те тепа, а тебе ти е жал да му вратиш. Знаеш дека некој отепан те тепа и незгодно ти доаѓа. 
По цел ден ги смируваме жените и децата. Ќе почекаме да се стемни и ќе им ги пуштиме куририте што ја познаваат шумата за да ги преведат преку граница. Ќе ги водат децата и, за да не им се спие, ќе ги тераат да бројат ѕвезди. Ќе си замислуваат желби и ќе бројат. А единствената нивна желба е да ги остават да се наспијат. Но стравот не ги остава, а и мајките не ги оставаат. Некоја мајка и ќе си го натепа, ако треба. Со едната рака ќе го удира, а со другата ќе му ја затвора устата за да не му се слуша плачењето. 
— Оти, жено, го тепаш? 
— За да не го тепа некој друг, ќе вели, не сакам друг да го отепа. 
Секој си има своја приказна и лична проценка на својата несреќа. 
Децата ќе се држат за скутините од мајките и ќе бројат ѕвезди. Но сонот никако да им се одлепи од клепките. Сите се плашат да не ги забели денот, да не ги превари сонцето. Ги гледаш децата како им паѓа главата за спиење и тогаш ти иде, што не си помислил никогаш ти иде. Во избудалено време, што се вели, немало поголем мршар од човекот. 
 
9. 
Клевтис го држевме до 13-тиот ден од август. И тогаш небото поцрне, да не се гледа од авиони. Оздола нè бие артилеријата, озгора Бритиш-авионите. Ќе се истоварат над нас и ќе се загубат зад вршките, зад сртовите. Отсекаде рига оган: гори и тревата и шумата, нè засркнува горењето. Веќе не знаеш од кај ти е понаблиску смртта. Се качува пламенот по смреките и дрвјата и слушаш како нешто постојано се урева во огнот. И прскаат искри ко скрувци сол да пукаат, ко икри од риба. Се подаваат црвени, жолти и модри пламени јазици, олкави плазила вака. Ги џвака огнот гранките, се дели кората од дрвото. 'Ржат коњите, пиштат змиите, и сè бега ко без глава. Неоти знае кај бега, ама бега: удира наваму, натаму, кон секаде. А секаде е усвитен воздухот, ни ги подгорува алиштата, ни ги чвркосува веѓите и трепките. Ќе се фатиш вака за лице, за коса, и пепел ќе си најдеш во рацете. 
Првин почна со некое бучење оздола. Ко човек да јачи планината. Ние ги чулиме ушите и се вртиме: нешто иде, а ништо не гледаме. После почнаа да нè надлетуваат Птиците. Летаат и пиштат. И по нив некој ветар зеде да ги ниша дрвјата, да ги тресе гранките. Ги ниша и до земја ги наведнува. Крцка и истрпнува планината: полазуваат сите змии и гуштерици, сè што се нашло пливнало по земјата. Меѓу нозе ни поминува. Излегуваат и глувците, ежовите, кртовите. По дрвјата скокаат верверици и, заедно со гранките, се превиткуваат, се закрепуваат. Се задржуваат со опашките. Изрипуваат јазовци, срни и зајаци, кршкаат меѓу дрвјата, цела планина се преселува. Господе боже, колку им се запенети муцките на животните, колку им се уплашени очите! Ние само се поттргнуваме, им правиме место за да поминат. И фаќаме нови позиции. Гледам напред, а уште нешто ми се присенува, ми претрчува. Си мислам дека и дрвјата тргнале да одат и, идат право на нас, ќе нè газат. 
Дали нè горат со запаливи авионски бомби или со артилериски гранати?! Не знам, не можеш толку да се покажеш да видиш. Можеби се пламенофрлачи? Целиот фрлач во еден млаз се празни. Под притисок на барутните гасови. Се поставуваат во појаси, секој појас од по два реда. Оддалеченоста на појасите е на околу триста метри, а на шеесет метри растојание меѓу редовите. На еден километар фронт, во секој ред, се поставуваат околу девет до десет жаришта, а во секое жариште околу три до пет пламенофрлачи. 
Кашламе, првкаме, заоѓаме, не можеме да ја смириме кашлицата. Пат нигде не се гледа, од никаде не може да се помине. И небото се скрило во чад и гарежина. Воскресија Мукаетова гледа во огнот и вика: За кого се борите, крвници! Еј, грчки глави под англиски шлемови, вика и кашла, вие се борите за кралот, а кралот за Англичаните! Вие умирате, а тие се богатат, вика, на вашата смрт се богатат. Кому му викаш, Воскресијо? Викам да ми помине, вели Воскресија Мукаетова и се закашлува. Омарнината од огнот ѝ го развласува ликот, ѝ го разнесува. Пред нас се испрекрстиле дрвјата, се зафаќаат едно со друго и кон никаде не те пуштаат. Ќе јурне некој, ќе се затрча и туку ќе го грабне огнот, ќе го спрпелка. На очи ти гори човекот, а не можеш да му помогнеш. Папоти и се топи. Гледаш како му паѓаат месата, како му јагленисуваат коските. По него се загнал друг, а потоа и од него ништо не се познава. Трча и Андреја Тарковски. 
— Јас сум, вели, умрен и не може повторно да умирам. Јас сум веќе одамна кај господа, вели, ние сме први другари со него... Илица и петлица, вели. 
— Чекај, каде? 
— Дојде време да стрижеме ежови и да молземе змии... 
— Чекај, Андреја! 
Не бре брате! Човекот е одамна нашеран во умот, скаран со ушите. Му се испушта мислата и му се губи. Видовме само едно запалено клапче што се тркала. Ништо нема друго од Андреја Тарковски. Огнот се држи за него и не го пушта, не го напушта. Се потркала така и папса, се расточи. Си отиде со господ в уста, што се вели. 
 
10. 
Многу другари ни изгореа на Клевтис. Сета планина да мириса на запалено човечко месо. И човекот ти бил ко заграб слама. Ќе вивне и после нема ништо... Ни се подлутиле очите, ни се поткрвиле и само киваме од чадот и од смрдеата. Се давиме... Никаде не се стои. Само Воскресија Мукаетова уште вика, си блада, свртена кон огнот. 
— Напред, другари! Емброси, синдрофи! 
Еднаш ќе викне на македонски, еднаш на грчки. Се занесува нешто Воскресија Мукаетова, се замислува. Дали е многу уплашена или е ошумоглавена од детонациите? 
— Напред, другари! Победата е наша! 
И после наеднаш се стресува и запира. 
— Стани, Воскресијо, победата е наша! 
— Што запре, да вика? 
— Нема повеќе за викање. 
Еден шрапнел ѝ поминал преку градите и ѝ го зел гласот, целата појава. Лицето ѝ е без веѓи, без трепки, косата ѝ е подгорена и сроната. Не е веќе таа што си ја знаел. Мислиш некој друг човек умира пред тебе. А устата уште ѝ е собрана, како да вика. Напред, другари! Или, одете, не чекајте ме! Така некако ѝ е наместена устата на Воскресија Мукаетова. 
Од шумата истрчува лисица и застанува пред нас. Не знае што да направи за потаму. Нè гледа така, си мрднува со ушите и се свртува, се губи во чадот. Некој вели: 
— Што бараше? 
— Тебе те бараше... 
— Да не беше шпион? 
Сакам да се насмеам, ама не можам. Ми се слуша некоја птица да пее во шумата и си мислам дека сум отишла во некој друг свет, во некое друго време. Пее птицата, се истура, што се вели, како сите полиња и планини да ѝ се ставени во гласот. 
 
11. 
Се отвори нов фронт и ние се истргавме од огнот. И после само да трчам, низ цела планина сум трчала и сум викала. Сум ги барала и Апостол Макаровски и Манол Форевски и Лазор Рогожаров и Оливера Поточка, и... си ги барам така другарите... а може само Никифор мој го барав. Ја претресувам 105. бригада, и јас не знам што ми дојде така. А знам дека, нас Македонците, не нè оставаат понаблиску и во огнот. Постојано нè расфрлаат по разни единици и по сета широчина на фронтот. 
Се префрливме на планината Тамбури, а ваму немаме ни ров ни бункер, што се вели, никакво утврдување. Се закриваш само зад своите дланки, зад своето оружје. И кај ќе погледнеш, некој ти гине. Се фаќа за очи, за мев, си ја затвора раната и подзинува. И само на трупови газиш. Само ќе чуеш: една куќа сираци остави, кутриот, една куќа сираци остави... Само така нешто ќе чуеш. 
Нè фатија на обрис, што се вели, на некој бришан простор и сега, како? Никако... Се дава команда да ги собираме мртвите другари: дојде време и од нив да бараме помош. Ги влечкаме за нозе, за рамена и ги редиме еден до друг, еден на друг. Кубицираме, што се вели, ги сложуваме ко цепеници мртвите, труповите нивни. Правиме заштитна грамада. Нешто како ѕид, браник, засолниште. Се криеме, залегнати зад мртвите, бараме мртвите другари да нè бранат. Имаше еден Јане Мажовски, гледа во труповите и само си зборува: Оној ја сврте главата, бог да го прости! Ај, не мочај пругоре! Оној како да ја собра ногата, бог да го прости! Ај, не јади гомна... Кој да не јаде, бре? Добро, јади, јади, му велат на Јане Мажовски не гледајќи во него. Дали стравот нè тера да гледаме што не се гледа и да зборуваме што ќе ни дојде на устата... А и труповите како да не се сосема мртви. Туку ќе видиш некоја рака ги подотвора прстите, се мачи да се пресегне, да фати некого за коса. На сите веќе по нешто ни се присторува. Што ќе правиш: живот мила. 
Напати излегуваме, ги оставаме труповите, како заштитница, и излегуваме, истрчуваме. Одиме на нож, за гол нож се фаќаме. Мофашите си мислат дека се кренале мртвите и одат на нив, ќе им ја вадат душата. И, потплашени, ќе избегаат до некаде. Потоа пак ќе нè подберат. Така два дена и две ноќи. Ноќе им ги гледаме англиските куршуми: светат ко секавици и по двапати пукаат. Дум, дум. И смртта што ја сеат им е позајмена. 
 
12. 
Наеднаш нешто ме запре, ми ги одзеде нозете. Дали беше куршум, шрапнела или удар на змија? Не знам што беше да кажам. Ме жегна под колено и ме клекна. И рацете сами ми отидоа таму, се фатив за удреното. А уште викам: лево крило — јуриш, десно крило — покривај ме, викам, а чевелот, гледам, ми се полни со крв. На секое викнување, крвта повеќе ми удира, придотекува, што се вели, џглиботи. Ме лаза надолу по ногата и ме прижежува. И боли што да не може повеќе. Како ногавицата да ми каса од ногата, да ми ја џвака. Не сум знаела дека толку ми е здробена ногата. Гласот веќе ми замалува, кон никаде не оди. И зина некоја дупка да се отвора пред мене. Сè ми е некако надалеку застанато, ко кој знае каде доведена. Сум заскитала во животот, што се вели, и сум се загубила во него. Дупката се шири, ко бунар, ко гробница, а јас пропаѓам. Не ми е сосема јасно дали пропаѓам или паѓам, ама гледам дека главата на пониско ми слегува. Земјата ми е веќе до лицето, пред очите. Еден гуштер ми застанал вака и ме гледа, се гледаме. Тој само ја тресе гушата: ја спушта и ја собира. Мислиш тука, во гушата, му е срцето. Господе, си велам, што ми работи сега свеста, кај ме остава? Едно време веќе сум сосема смалена, речиси залепена за земјата. И тревата и мравите се на повисоко од мене. Срцето ми удира во правта, како гушата од гуштерот. И тоа се прпелка под мене... И после ми се преврте и небото. 
А сум викала и во времето на кое не се сеќавам. Мојата мисла и без мене продолжила да работи. Зар човечката мисла е така скроена: никогаш да не те остава сама? Инаку, како може и во спиењето еден дел да ти држи буден. 
Сонувам дека паѓаат бомби, ама на некоја друга планина. Половината ја познавам, а половината ми стои непозната. Пејзажот ми е познат, а никогаш не сум била. Дали некогаш, порано, сум го гледала на сон, или некој роднина престојувал таму? Некој кој пред мене ја носел мојата душа... Бомбите паѓаат, а јас лазам по мев, ко слепа змија, ко слепјак. И другарите ми се губат, ми заминуваат некаде. Море, опачно време, море опачно! Одеднаш пак ми се појавија. Нивните лица не ги гледам, но ги гледам нивните чевли, нивните празни ногавици. Јас викам, а пред мене трчаат само празни чевли и ногавици. Меѓу нив си ги препознавам и моите чевли со излижани ѓонови. Одат без мене, без моите нозе. Сакам да ги втасам, ама нешто ми тежи. Ме налегнало озгора и не можам да се помрднам. 
Не знам колку траеше ова. Дали час, дали миг, или воопшто не се случило, што се вели, ама само така ми се кажа во несвестицата. Кога се повратив, се најдов во болницата на главниот штаб. Ми ја исчистиле раната, ми ја закрпиле и ногата ми ја ставиле во гипс. Ми тежи ко тег, ко темелје, и не знам дали е моја. И уште со прво почнав да пекам за вода. Ми се суши устата и само ми горчи. Мислам дека пепел ми паѓа од непцата, жежок талаш, пилевина, којзнае што. А никој не смее да ми даде, да ми ја накваси. Кој ќе ѝ даде капка вода, беше рекле лекарот и командирот, тој си ја потпишал смртната пресуда. Водата за неа е 'рѓа и зер, беше рекле. А јас само да барам: вода, вода, вода! Заспи, разбуди се: тоа па тоа. Умот само таму да ми е појден. Ми жубори вода од некаде, се цедат скршени лубеници и портокали, се точат ладни бози и газози. Што не ти влегува в работа. И само да се пресегам со рацете и рацете пак празни да си ги враќам. Да нема ништо покрај мене. А водата ја слушам: прска, се блиска, ромони, гргори. И, вода, вода, вода, ништо друго не сум знаела да кажам. Не сум знаела и што рекле лекарот и командирот. Небеска може и без вода, беше рекле, ако треба може и без дишење, беше ми ти рекле. И кој смеел после да ми даде вода, со вода да ме убие? Блазе си им, си велам, на високите планини: на нив постојано врне дожд. 
 
13. 
Ме носеле борци од едно село, до моето. Коле и Алексо се викаа. Првин ме кренал Коле, ама само што ме префрлил преку рамена и еден куршум — фрп — да му свирне в теме. Му догорела ѕвездата, што се вели, и толку било со Колета. Како никогаш да не бил жив, како никогаш да не бил со тебе. Куршумот да помине покрај главата моја и да ја погоди неговата. Толку да не ме сака мене. И си паднал човекот сосе мене. Ни оф, ни леле да рече. Со ништо да се пофали, од ништо да се покуди. Николку, што се вели, до никаде не ме поносил. После ме зел Алексо. И тогаш дали од нишањето, од тресењето, ми се повратила малку свеста и ме фатиле кај што пеам. Како померена, подизлезена од умот. ,А бре, Македонче, каде се спремаш", јас не знам што било што сум велела, ,нека разберат клетите фашисти", сум се мачела да пеам и само да му се истргувам на Алекса, само да го удирам по глава. Чекај, да си ја допеам песната, сум велела и сум го удирала. Исто ко човек што има висок оган. Скршена работа. Ама, кога не знаеш, сè е дозволено... 
 
14. 
Ме лекуваше еден лекар што го имавме заробено, Петрис. Ми дава инјекција и ми вели: 
— Обете коски ти се скршени под колено. Ногата ти ја напаѓа гангрена. 
— Ами, лек?! 
— Лекот е ножот, вели, ќе ти ја пресечеме ногата. 
Пак си ги видов нозете онака: одат без мене, ме заминуваат мене. Е, тогаш да имав пиштол ќе го застрелав ко гавран. Не, бре, не се оставам улогава за потсмев и претерување. А ме лажат дека ќе ми донесат вештачка нога од Русија... Нема да осетиш дека ногата не е твоја, ми велат, и ,казачок" ќе можеш да играш. Ми го донесоа и еден Јоргос да го видам. Тој беше штотуку вратен од Москва, и, вистина, играше со вештачка нога. Се вртеше, клоцаше и клекнуваше, како дресирано куче. Не знаеш колку отсечно ги исфрлаше нозете од под газот и никаде да му избега дрвото, да го загуби. Во болницата го држеа само за реклама на советската медицина. 
— Јас нога не давам, велам, немам нога за фрлање. 
Петрис ги собира веѓите, го набира челото, по целото лице му шетаат брчки. 
— Ама... 
— За пресечена нога, ќе барам пресечена глава. 
На Петрис уште повеќе му се собираат наборите на челото и му се кинат небаре бранчиња вода што се кинат. 
А ногата боли до врвот, искри ми прскаат пред очи. Мислам дека не може повеќе да боли, оти нема повеќе и потаму за болење. Кога ќе почне да ме штрека, се молам нешто да дојде и да ми ја изеде. Како не излезе некој волк, ќе си велам, да ја лапне, да ја скине, и, сосе неа, да избега. 
Целата нога в уста да му остане, ќе си велам. Толку многу ме боли, а пак не ја давам да ми ја сечат. На волци ја давам, на доктори не. Колку е себичен човекот, господе, и болката своја не ја дава секому. Многупати ќе ми дојде за здравата нога да се фатам, мислејќи дека таа ме боли. Да не знам која нога ми е удрена. 
— Како си, Небеска? 
— Вчера ми беше лошо, а денеска уште полошо. 
Петрис ќе се насмее, ама некако изнудено. И насмевката му е сиромашна ко посен селски ручек. 
 
15. 
Ме кренаа да ме носат во Корча, во Албанија. По патот сум паднала во несвест од гангрената. И таму ден и ноќ, да ме држат под трансфузија. И, дека огнот качен, само штогоде да зборам. Ќе ме праша некој нешто, а јас ќе му речам: еве, сега се вратив од Костур. Што има ново во Костур? Многу те поздравија, ќе им речам. Сè некои такви недотамности сум кажувала. А може и нешто полошо што не го знам. 
Во Корча ме лекуваа доброволци од Чехословакија и Полска. Болницата е наша, само територијата е албанска. Лежам така, се губам и се враќам. И пак истото го слушам: ногата мора да се сече. Зборовите ми врват некаде далеку, ама ги слушам. Јас — не и не. Не сакам да лазам. И којзнае по колку пати се будам да си ја побарам ногата. Ќе се алкам вака надолу да видам дали ми стои покрај другата. И сета сум занесена, што се вели. Тука сонувам дека ми ја сечат ногата, тука дека повторно ми ја враќаат назад. И ќе рипнам во сонот, ќе се тргнам од занесот. И сега не знам дали сум се разбудила или само сонувам дека сум будна. Стрежам над ногата како квачка. Лекарите ми ја чистат, го требат месото скапано и пак во гипс ми ја повиваат. Само ме крпат, што се вели, не остана конец за заб некому да извадиш. 
 
16. 
По неколку недели ги отворам очите ко кукурек под снег. Ногата уште ја држам обесена на тегови, ама можам да гледам што се прави. Пред отворената врата од собата постојано ми се пресенуваат носилки со нови раненици. Ги растовараат со окрвавени преврски по главата, по трупот, по нозете и рацете. Некои можат уште да викаат. Викањето ми доаѓа заедно со миризбата на лековите. А околу мене: луѓе без очи, без раце, без нозе, не е за кажување. Денизден го слушам чкрипањето на количката на која ги изнесуваат отсечените човечки парчиња. Закопувајте ги подлабоко, слушам. Видов едно куче со човечка нога в уста. Јас ќе се стресам: кај им ги носат нозете и рацете со кои се служеле дотогаш, господе? Некои се само со половина глава останати. Долната вилица никаде им ја нема. Им се обесил јазикот, устата им е ко скинат чорап. Болничарите не знаат од кај да им дадат јадење. Ќе ги дупнат под гушата и со црева, со сонди ќе им тураат млеко, каша... Некои јадења што не сакаат џвакање. Една девојка, пак, не ги одвртува очите: де гледа во мене, де во ногата моја. Јас си ја вртам главата, ама и со тилот гледам дека ме гледа. Знам дека ѝ е пресечена ногата и не ми носи душата нешто да ја прашам. 
— Да ти ја пресечеа и тебе ногата, ми вели, ќе можевме да одиме со едно рало чевли. Обете, обуени со едно рало чевли. Левиот чевел за тебе, вели, десниот за мене. 
Ме удира смрдеа од јод, шпиритус и хлороформ. И сето ко од нејзиниот здив да ми иде. 
 
17. 
Еден ден, еден човек ќе ми рече: 
— Знаеш кој е тука, Небеска? 
— Кој е, велам. 
— Никифор Абазовски. 
Мене нешто ко врапче ми првнува овдека вака. Па колку пати сум му одела по трага, што се вели, и под снег сум му ја барала трагата. Од кај помина, ќе прашам, одовде, ќе ми кажат, и јас ќе клекнам да го распретувам снегот. Со голи раце сум го распретувала за да му ја откопам трагата кај што згазил. И ќе стојам, така, клекната, со саати. Ќе му ја гледам стапалката во снегот. 
— Жив е, прашувам? 
— Жив е, вели. 
— Чув дека е тешко болен. 
— Ништо не му е сега. 
— Уште една победа, велам. 
— Што? 
— Кажувај, каде е? 
— Во Сук7, во логорот. 
Ми дојде душата, што се вели, ама врапчето што ми првна овдека, уште не може да запре, да ги затвори крилјата. Срце не ме трае да го видам човекот. Не знам ни што е ни како е. Безмалу цела година кај што не сме видени. 
— Најдете кола и да ме однесете кај него. 
— Ти не смееш да стануваш... 
— Ќе ме носите и ништо друго. 
Ме послушаа. Видоа дека тој миг можам и со смртта да сум среќна и ме послушаа. 
 
18. 
На влезот седнал Војас од Кожанско и се топли на септемвриското сонце, небаре подник. Под него ништо нема, не се гледа. Само празни ногавици, собрани нагоре и зафатени со игла. 
— Што ти направиле, Војас? 
— Војна, вели, таква ми била среќата. 
— Каде е Никифор? 
— Онаму, вели и ми покажува со рака. 
— Со кого е? 
— Не е сам. 
— Со жена е? 
— Сама ќе видиш. 
Мене — вув — ми прави нешто в лице. И ги оставам другарите, сакам сама да го најдам. Влегувам меѓу патерици, се поземам со нив и одам така со куцање. Се поревам меѓу бараките, куц, куц, ја изминувам фурната и амбулантата. Ме поднаѕираат луѓе, ама јас во никој не гледам, куц, куц. Една група сакати борци почнува да ми ѕвечи со куршумите и желевцата, извадени од нивните рани. Си ги завиткале во извалкани шамивчиња и — ѕин, ѕин, ми прават. Си направиле ѕвечалчиња и ми мавтаат ко со ордени. Ме поздравуваат. Ѕин, ѕин, да можат да си ги најдат своите исфрлени коски, сигурно и со нив ќе ми ѕвечат. Но ранетите, се знае, дел по дел ги закопуваат. Куц, куц, одам, ѕин, ѕин, слушам и овој звук уште повеќе ми ја крева лутината. Веќе се мислам како да му ја расцепам главата на Никифор, со куршуми да му ги издупам ушите. Подзапирам малку, ми тежи ногата, земам азимут со очите, а жилите само ми чукаат. Ѕин, ѕин, ми прават и тие како куршумите и желевцата во рацете на сакатите борци. Куц, куц, пак тргнувам и се мислам што да му наречам на Никифор Абазовски. Јас во гној газам, ќе му речам, а ти женски лигушки собираш! Што ќе ми дојде, ќе му речам, мислам дека капка крв немам на лицето. 
Но и со таква лутина нешто ме тера да подзапрам пред прозорците од бараките, да се видам на стаклото, да ја навалам капата над увото, да ги натресам кадрите коси. Морам да го проверам својот изглед. Се гледам и самата си се прашувам, како можело и во толкав бес вака да ми дојде. 
Влегувам во една барака, а врати и лево и десно од мене, не знам на која врата да чукнам. Наеднаш од некаде ми доаѓа свирење на клавир. Ми кажува кон кај да одам. Отворам, а однатре, од ѕидот, ме гледаат Сталин, Маркос, Енвер Хоџа и еден светликав лустер што се подава ко букет од мразулци. Да не е ова концертна сала, господе? И, во светлината што влегува од трикрилниот прозорец, го распознавам Никифор Абазовски. Се наведнал крај една русокоса жена и, заедно со неа, се шета со рацете. Колва со прстите по клавишите. 
— Диши слободно, вика Никифор, пју либераменте, кос¤, кос¤, дишењето остави им го на стомачните мускули, исправено, исправено, многу влечеш на вибрато, така, така, вели, и дишењето треба да ти биде дел од музиката, не стегај ги прстите, вели, треба да допираш, како некого да будиш, вели, тонот треба сам да ти се јавува, да ти се оѕвива... 
Одат така по клавишите, како да си ја втасуваат среќата своја. Светлината од ѓупското лето се истура од прозорецот, им ги брише сенките од лицата. Уште не ме виделе, не знаат дека пред нив има човек... 
— Така, така, слободно, слободно, браво, браво... 
— Браво, браво, почнувам и јас да викам. Му го поземам зборот на Никифор Абазовски, му ја продолжувам пофалбата и заплескувам со рацете. Сум ги потпрела патериците под мишка и плескам, аплаудирам. Никифор не може да се сети што да направи: не верува дека мене ме гледа. Дотрча и, сосе патерици, ме крена. Ме врти вака, ко пршлен на вретено. 
— Свири, ѝ вели на жената, оти бомба држам в раце... Рачна граната, вели. 
— Пушти ме, ќе ми го сомелеш умот. 
Ме легна на еден кожен кауч. Ми ја исправа ногата со гипсот и ми ја потпира на работ. Јас, уште ошумоглавена, го гледам одоздола. Ми се изменил човекот: и смеењето не му е како што му беше. Дали од тифусот или од друго, не е моментот да го прашам. 
— Што ме гледаш така, ми вели. 
— Ме боли ногава, велам, а друго си мислам. Убава жабарка си нашол, сакам да му речам, жаби да пасете обајцата, затоа не се помрднуваш одовдека. Сè така ми врви низ главата, а тој стои над мене. Му се запалиле очите, дури до Корча му светат. Се врти и ја вика жената да ме запознае. 
— Луција, вели таа. 
Лук и оцет, си мислам јас. 
— Ова е жена на Марио, вели Никифор, еден италијански лекар во логоров. Наш симпатизер, вели. 
— Ми беше пријатно, вели Луција, а мене уште друго ми шепоти душава. Ама, кроце, покроце, почна да ми разминува виулицата. Му заверував на Никифор дека нема ништо со жената. Дали беше за верување и денеска не знам. Ама што ќе правиш: понекогаш сакаш и лагата да е вистина. 
 
19. 
Само исхраната овдека ме буни. Ми се принесува и што не знам и повеќе од што ми треба. Долу, на боиштето, се гладува, а овдека не можеш да зборуваш од храна. Постојано ти е полна устата. Како за секое црево да се јаде одделно. Уште повеќе ме нервира Марио. По живците ми гази: квалитетот на виното зависи од јадењето, вели, без јадење не се одредува неговата вредност. Најубаво се гледа во танки безбојни чаши. Виното не поднесува друга боја во близина, вели, мислиш дојден е на дегустација човекот. На предавање за виното. Кога останавме сами, му се свртев на Никифор. 
— Оти вака, прашувам. 
— Вака е само за гости. 
— За кои гости, велам. 
— За тебе, вели Никифор. 
— А таму нема со што да го залажеш касајот, велам, да можеш да го голтнеш... 
— Море кажи како е детето? 
— Не знам што да ти кажам... Не прашувај ме за него, велам, и почнува да ми се потфаќа јазикот. На секој збор ми иде за плачење. 
— Срамота е да плачеш, вели Никифор. 
— Нема срам на жалост, велам, може да е болно од заушки, од големи сипаници, од црна кашлица... Ништо не знам, велам и липам. Никифор се пресега и ми ги брише солзите од лицето. 
— Ќе го најдеме, вели, јас ќе го најдам. 
— Мислиш?! 
— Ќе видиш. 
— Ај, да видам, велам и ми се разведрува лицето. Ко избришано огледало ми се расчистува пред мене. Оти не си ме побарал досега, велам. Не знаев како, вели. Да не чу дека сум целата искрпена, велам, крпа на крпа, крпа за крпа? За мене си секогаш нова, вели. Ами, оти не си доаѓаш долу? Не ме пуштаат, вели. Сето ова ми го замеси секретарот Фагорис. Ме прогласи националист, вели, а тој се потсмева со Прогласот за рамноправност, се испрдува со нашиот јазик. Пишав и до ЦК, вели, и до главниот одбор на ДАГ, но писмата изгледа не отидоа подалеку од овдека... 
— Така ли е? 
— Така. 
— Е, сега и јас не си одам без тебе. И нож да дојде под гуша, не одам. 
Никифор мрда со главата. Наплашен е човекот и не му се верува. Влезен е ѓаволот во луѓето, што се вели, а ,ѓаволот откај газот влегува, а од уста излегува", велеше дедо. И само на кавга поддупнува, подлостува. Само витли удира меѓу луѓето. Зар дека многу наблиску е злото и секој со секого се клевети, само напорки се гледа. Загубена верба. 
 
20. 
Останав во Сук, покрај Никифор мој. Се лекувам и држам предавања. Предавањата ги подготвуваме заедно со Никифор. А само што ме примија во раководството на Сегрчкиот сојуз на жените. Претседател беше жената на Захаријадис. Иде народот и слуша. Некои ќе се расплачат и немаат време да си ги избришат солзите, што се вели, зркнале во мене и гледаат. Јас ќе подзапрам, колку да си ги одморам очите, и пак ќе продолжам да зборувам. Не можам од говорница да слезам. Ме потфаќа некој виор, ме турка откај луѓето и не ме пушта да слезам. А ги гледам нивните празни ракави, ногавици, пачавици и од секоја по малку плач ми се собира. 
Први се Коста и Атина Папастојку — тој е без една нога, а таа без една рака, и тоа ги зближило. Кој пат ќе ги сретнам, Коста ќе ме задева. Не го одигравме валцерот, ќе ми вели, така ни остана. Молчи кога остана жив, ќе му велам јас. Гостин сум на животот, ќе вели, несакан гостин. Атина ќе му го намести столот и уште долго време ќе стои зад него, замазнувајќи му ја косата што си ја разбушавил при вадењето на капата. Многупати ги гледав кајшто се поштат, седнати зад бараките. Сонцето ќе зајде, ќе се истркала зад ридовите, а неговата светлина уште ќе им грее на лицето. 
Ама, многу борци добиваа нешто како епилепсија. Едни држеа говори, други командуваа, а некои само ќе се занишаат и ќе паднат ко клада. Таа болест честопати преоѓаше и кај здравите. Ќе влезат во некој кошмар и ќе си зборуваат нешто од недоветра, што се вели, што им останало врзано за душата. А секој си носи по нешто в крпче. Колку друг човек стануваше Филип Хаџиевски тогаш... За срамови... Беше вљубен во девојката Теменуга и, при тие епилептични напади, постојано ја молеше да му даде. Си бара пред сите, а не гледа никого. Си вообразува човекот дека таа е пред него и си бара. Дај ми, па дај ми! Оти да умреме неомрсени, Теменуго, ќе си блада. Гледаш дека секој ден се умира, вели, а од тоа не се умира. Не е тоа болка за умирање. Да си ги ебам мртвите во гробот, ако лажам. Што си ги стегнала нозете да не може и глас да ти помине меѓу нив... Ајде, да го скришиме мразот. Зар ќе ја чуваш само за мочање, вели, зар цел живот само ќе се подмочуваш со неа? Којзнае кај ја гледаше и како ја гледаше Теменуга, ама ја моли, на клепки ѝ се обесува. Пукнат срам, што се вели, скинато пердето. 
Ќе ми се падне еднаш да зборувам за рамноправноста меѓу мажот и жената и, само што го спомнав зборот рамноправност, стана еден човек и свика: 
— Сè, сè, само тоа не! 
— Како, не?! 
— Така, две, рече и се склечка, се струполи меѓу столовите. Да ти биде и тој од тие што припаѓаат. Од епилептичарите. Не би време, се испружи и друг, па трет... Туку ќе му се смалат очите, ќе застенка и ќе падне, ќе си го голтне јазикот. Сите ти биле начнати од болеста. И луѓето ги прскаат со вода, им посегаат в уста. Им го враќаат јазикот од гркланот. 
— Ај, доста е рамноправност, вели Атина Папастојку, ќе ни изумрат мажите. 
— Е добро, слегов од бината. Не е да се смееш... По мене веќе се качуваат свирачите, играчите: тие што имаат нозе ќе играат ора и сиртаки. Но не ги држи место и оние, сакатите, па почнуваат и тие да тупкаат мавтајќи со празните ракави и ногавици. Се потпираат меѓу себе и мавтаат. Ќе излезе и Јоргос со дрвената нога. Ќе го изигра задолжителниот ,казачок" и на крајот ќе ја засучи ногавицата за да му го видиме дрвото. Над дрвото му висат поткинатите реси од месото, расчешани и речиси светнати од триење. Неговата точка секогаш завршува со бурен аплауз. Кое од восхит, кое од сожалување. 
 
21. 
Еден ден дојде Василис Барџотис, политички комесар на главниот штаб на ДАГ. Го обиколува логорот и прашува за животот, за условите. 
— Друже комесаре, му велам, јас имам нешто да се поплачам. 
— Кажи, вели. 
— Зошто мојот маж е отстранет од теренот? 
— Па, нели е болен, вели Барџотис. 
— Има цела година кај е оздравен. 
— Како тоа, вели Барџотис и го вика командирот на логорот, го прашува. 
— Да, вели командирот, ние имаме писмена наредба да го задржиме. 
— Дај ми ја наредбата. 
— Еве ја. 
Барџотис ја зема и — фрпа, фрпа — така неотворена, ја искинува. 
— Срамота, вели, за срамота! Кога ќе слегува Небеска долу, вели, да оди заедно со Никифор... Јасно?! 
— Јасно, друже комесаре. 
Уште една победа, си велам јас во себеси. 
 
22. 
Се вративме на Вичо. Никифор го распоредуваат заменик политички комесар во 107. бригада, а јас се враќам во главниот одбор на НОФ. Ама, едното враќање и раната на ногата се отвори. Бувна и пак се отвори, потече. И гангрената ме полаза. Ми се качи ко 'рѓа на железо што се качува и почна да копа, да разјадува. Никифор секој ден иде, да ме види. Ме теши човекот, ми зема од болката моја. Ама, рана со зборови не се оправа. Захаријадис и Маркос издаваат наредба да одам во Бугарија. Јас сакам да одам во Југославија, а тие ми велат, не може во Југославија. Како чума да има цела Југославија. Ова дојде, не знам како дојде, ништо не ми е јасно. И после ќе ме викнат во штабот на 670. бригада, кај комесарот Стрингос и командирот Лушас. 
— Здраво! 
— Здраво! 
— Знаеш што е, Небеска? 
— Не знам, велам. 
— Југославија го сврте курсот. 
— Кој курс, прашувам. 
— Партискиот, ми велат. Информбирото веќе донесе Резолуција за грешките на југословенската партија. 
— Што изгреши толку, ќе прашам. 
— Се сврте кон запад, ми велат, му го сврте грбот на Советскиот Сојуз. 
— Ами, сега? 
— Сега, кажи ти, ми велат, ние те викнавме да се изјасниш. 
Мене почна да ми се плетка јазикот. Не знам како се отвора устата. Ќе зинам, а збор не излегува. Ми се растура секој обид да составам мислење. И лицето ми станува крпа, срамно шамивче. 
 
Во 1949 година се формира КОЕМ (Комунистичка партија на егејските Македонци). При реорганизацијата на привремената Демократска влада на Грција, еден претставник на НОФ станува член на владата, претседателот на НОФ влегува во составот на Вишиот совет на ДАГ, а секретарот на НОФ е назначен за директор на дирекцијата за национални малцинства во Грција. Јас сум член на Извршниот комитет на Главниот одбор на НОФ и организационен секретар на АФЖ. 
 
 
1. 
Во Софија стигнав околу сама Нова година. Првин ме сместија во болницата на Црвениот крст, но, кога ја видоа раната, ме однесоа во воената болница. Се уплашија луѓето. А и мене нешто ме уплаши, нивниот страв ме фати. Немаш човек да ти каже нешто и стравот уште повеќе те совладува. Барем да ми е поблиску Никифор Абазовски... Тој пак, на испраќање, ќе ми рече: 
— Ајде, со здравје и побргу да се вратиш. 
— А ако ми ја пресечат ногата? 
— Ти си поважна од ногата. 
— Нема да ме оставиш? 
Ми ја тргнува главата на градите негови и ме тупка, ме удира по плеќи. 
— Сега како што мислам, не те оставам, вели. И без две нозе да се вратиш, не те оставам. 
— За сега знам, му велам, ама тогаш друго ќе велиш. 
— Имаш право, вели Никифор Абазовски. Човекот се менува. На часот може да се преправи. Ако е за искрено, јас те сакам со двете нозе, вели. Што има да се лажеме. 
— Тогаш не давам нога да ми сечат, велам, двете нозе ќе ти ги чувам. Знам дека жената од нозете нагоре се гледа. 
 
2. 
Дојде визита и главниот лекар ќе ме праша: 
— Од каде сте, другарке? 
— Од Костурско, велам. 
— О, вели, и моите предци се од таму. 
Тој да ти биде некој далечен роднина на Димитар Благоев. 
Од зад него се подава една замазнета глава. 
— Па вие сте наша Б'лгарка. 
— Јас сум Македонка, велам. 
— Како, вели, дедо Благоев е Б'лгарин. 
— Јас знам дека е од кај нас, велам, му го знам и селото Загоричани. 
— Зошто не зборувате на костурски? 
— ,Не тепај го по уста оној што го прашуваш", велеше дедо. 
— Како?! 
— О, господе, овде не те оставаат и болеста да е твоја. Јас дојдов да се лекувам, велам, а не да полагам испити. 
— ДобрŒ, добрŒ, вели главниот лекар, јас ќе ве оперирам. 
Си го пособирам чаршафот под гушата и ми иде да му речам да не ме сече кај што сè уште сум здрава. На здраво месо, на здраво место. Ама, ај да не терам инает. 
— Ќе ми ја спасите ногата? 
— Толку многу ти треба? 
— Му треба и на мажот ми. 
Се нагали лекарот, се нагалија сите по него. 
 
3. 
Разен народ... Има и вакви, има и онакви. По операцијата видов секакви. Туку ќе ми се добере некој и ќе ми додаде: дали лимон, дали портокал, дали јаболко. Ќе изварди и ќе ми се прикаже: и јас сум Македонец. И мене нешто убаво ќе ми помине низ душата. И слатко и благо, што се вели, како мевлем ќе ми дојде и ќе ми застане. И, тупа, тупа, ќе ми направи овдека, по средина. Човекот бил најосамен кога е болен и усрамен. А јас треба да се вардам и од кој народ ќе се кажам. Се вардиш, ама не можеш секаде да дотраеш. Во ,Пиринско дело" читам: ,Лазар Колишевски8, агент на Охраната на царска Б'лгарија" и мене ми се замати умот. Ми се вивна нешто нагоре и почнав да го кинам весникот. Го дрпам и ги расфрлам парчињата околу креветот, ги подлетнувам. Ја заглотив сета соба, што се вели, и ја пикнав главата под покривач. Осеќам дека сум голтната од некоја ѕверка. Се грчам во нејзиното ждрело, се префрлам во желудникот, се мелам. Вечерта ме сослушаа: 
— Зошто го скинавте весникот? 
— Затоа што лаже. 
— Вие го злоупотребувате нашето гостопримство... 
— За него многу ви фала. 
— Од каде сте? 
— Од Костурско, од Македонија. 
— А зошто зборувате српски? 
— А зошто вам, мојот јазик ви ја крева косата на главата?... Јас зборувам на еден од трите рамноправни јазици во Југославија. 
— Што мислите за Југославија? 
— Нема што да мислам... 
 
4. 
Ме прогласија за агент на Југославија и сега сите ме следат. И маката не ми ја оставаат сама, што се вели, и цревата ми ги наслушуваат. Вистина, ме пуштаат до логорите со ранети борци на Демократската армија, но секаде со полициска придружба. Си ја влечам ногата како тумрук, како букагија, а полицајците идат по мене, небаре муви по мрша. Три хируршки интервенции направија и пак нема за подобро. Секаде стојам ранета, целата изрешетана. Мислам дека и мојата сенка е издупчена и од секоја дупка крв и гној ми капе. 
Ми се бега некаде, барам во друга земја да ме префрлат. Не можеш да издржиш постојано некој да те привтасува. Па после друг ум ќе ме удри. Море седи, Небеска, кај што си се нашла, ќе си речам, во секоја туѓа земја пак ќе бидеш само туѓинка. И после ќе појдам кај радиото, ќе го вртам и ќе барам да се јави ,Гласот на Демократската влада на Грција". 
Ручаме пире од грашок со месо. Ми остана уште компотот од праски. Непара ми се јаде, ама пак сркам. Тогаш некој го пушти радиото: кркори на ,Гласот..." Остави го, викам и трчам уште со лажицата в уста. Го начекувам извештајот од борбите за ослободување на Лерин. Учествуваа деветтата, десеттата и единаесеттата дивизија, а во нивниот состав повеќето се Македонци. Слушам така и на секој збор потрепнувам, целата ќе се занишам. Ми чука лажицата на забите. Тоа било голема касапница. Спикерот веќе ги реди имињата на загинатите: тој и тој од таму и таму. Споменува командири, комесари, борци, народ. И одеднаш го слушам и името на мажот ми... Никифор Абазовски, вели, од... И јас само подлипнав, ја испуштив лажицата од раце. Сакам да викнам, ама гласот ми го нема, што се вели, некаде ми тептисува. Начисто заборавив да зборувам. Дури и мигот на веста ми се загуби некаде. Осетив само некоја трпка: ми се качува ко ползавец и целата ме обзема. Ме држи во некој занес; ниедна мисла не ми доаѓа чисто. Беше тоа подмолен удар со подмолна болка. Не знам кога ми се врати одново плунката в уста. И прво што ми дојде беше да не верувам. Може така ми се чуло, си велам, којзнае што ми се чуло дека многу мислам на Никифор. Ама не е така, не ќе е така, ќе си речам после, не може да лаже радиото. А уште не можам да почнам да кукам, низ солзи да го поминам човекот, да го преведам. Ни збор да ми дојде на уста, ни солза можам да измолам, да пуштам. ,Животот е роса, велеше мајка, ќе светне и ќе загине." 
 
5. 
По две недели стасува писмото од Главниот одбор на НОФ: ,Гледај, бездруго да се вратиш, нè чекаат големи задачи. На 25 март ќе се одржи Вториот конгрес на НОФ". Нека му е лесна земјата на Никифор Абазовски, си реков. ,И дрвото не е дрво, ако не се чуе неговото паѓање", велеше дедо. И веќе почнав да притискам да ме вратат. И амбасада и лекари, сè. Само за враќање тупам. Ти треба физикална терапија, ми велат, ништо не ми треба, им велам. Сè слушам, ништо не заушувам. Уште имам нициња во ципите, под мишките, ама и тоа не ме запира. Веќе сум ни тука ни таму, што се вели, никаде не сум. 
Од македонскиот клуб ми кажуваат дека почнал големиот лов на луѓе и на Македонци. Оти, Македонците не се луѓе? Може и да не се, ми велат, којзне што се. Ги затвораат и училиштата и луѓето. Стотици македонски семејства депортирале во Северна Бугарија: во пустелиите на Добруџа или во напуштените турски чифлици. Море стрвинари, море стрвинари! Македонија ти била жена со кренат, со засукан фустан. Никако да запре омразата меѓу луѓето. Од никаде да слезе мирот на земјата. Радиото кога не свири, зборува против Југославија. А пролетта си чука на прозорец, пилињата уште погласно ги слушам. Почнува и земјата да не ме држи, да не ме трае за одење. 
Така се простив со убавата Софија. На врат, на нос, што се вели. А времето е со триста умови: ќе натежне, ќе се потргне. И де роса, де сонце ќе удри. Цело време се менува времето, ѓуптин се жени, ѓупка се мажи. И како што одиме, сè повеќе се наоѓам и јас крива. За смртта на Никифор Абазовски. Што ми требаше да молам да се врати од Албанија? Вистина, уште ќе беше таму, ама барем жив... Ај, да не плачам, ама како? Некогаш само еден обичен збор може да те расплаче. Не сакаш, ама не можеш. Не е болката река да ја препливаш. 
 
6. 
Во Битола ќе подзапреме да си го видам детето. Ивана мој. Ме трга нешто ко магнет и никако не ме попушта. Заборавив дека нешто друго ме боли. Ама, уште на скали ме запираат, гледам колку високо се креваат нивните очни клепки. 
— Каде? 
— Така и така, велам. 
— Не можете да го видите. 
— Зошто, велам, да не е мртво? 
— Не, сега не можете да го видите. 
— Како, велам, јас толку пат превалив. 
— Ништо... 
Стојам така обесена на патериците и не знам кај да се свртам, како да се преместам. Да не го згрешив градот? Ме фаќа некој студ, кора мраз ми се обесува околу срцето. Се сетив на ,Харакири". Мора да е убава смртта што е по твој избор и по твоја волја... Сето минато ми оживува, а сето е мртво. Ме охрабрува само еден страк трева што се подава од една пукнатинка меѓу поплочената патека пред скалите. 
 
7. 
Ја минавме границата и на другарите им кажувам дека во Битола не ме пуштија да си го видам детето. 
— Не си можела да го видиш, ми вели Манол Форевски, немало што да видиш. 
— Море, како? 
— Така, вели Форевски, детето е во Чехословачка. 
— Ај, не фрлај ми пипер на ранава... 
Манол Форевски си ја прекасува устата, а можеби и душата. 
— Не требаше да ти кажувам, вели, извини што се избрзав. 
— Барем да ми го кажете гробот од Никифор. 
— Можам да ти покажам некој гроб, вели Лазор Рогожаров, ама Никифор во ниеден не е. Ништо негово не остана на земјата, вели. 
Господе боже, господе боже! А јас си мислев да го закопам на закон. Толку сакав да знам кај да оставам цвеќе, кај да запалам свеќа. Се сетив на баба која и по триесет години од смртта на нејзиниот девер, сметаше за нужно да му ги направи сите редови што се носат. Сега сум и без маж и без дете, што се вели, ко суводолица станата. Не знам што ми останало од животот. А ,жената без машка рака, не може ни од дожд, ни од сонце да се брани", велеше мајка. 
Ќе појдам некаде кај што сме биле заедно со Никифор и ќе чекам пак да ми се појави. И што не ќе ти текне тогаш? На сè ќе се сетиш, ќе ти помине низ главата. Ми иде од некаде, ми се присторува дека иде и пушта рака: ме трга да не настинам. Ама, наместо Никифор, друг дошол да ме крене, ме освестува. 
— Што чекаш, Небеска? 
— Чекам да ми дојдат солзи да се расплачам, велам, и чекам некој, да се потпрам на него. 
— Ама, ти не ме познаваш, ми вели. 
— Не те познавам, велам, ништо не познавам. 
— Па ти ме имаш бацувано повеќе од мајка, вели, секогаш кога ќе ти донесев писмо од Никифор, ме бацуваше. 
— Море, колкав си пораснал, му велам. 
— Пет години има оттогаш, вели, ама паметам... 
— Секој различно памети, велам, и секој одбира што памети. 
 
8. 
Некогаш ќе завенам и Никифор ќе ми се јави. И јас ќе скокнам од радост, ќе се разбудам. И после ќе се мачам да презаспијам, пак да ми дојде да се видиме. Барем да го испоштам од вошките, што се вели, којзнае како му е таму. Ќе се сетам колку бевме среќни кога се поштевме како Коста и Атина Папастојку. Ќе ми ја стави главата во скутот и јас ќе му правам патци, што се вели, ќе му ја одгрнувам косата и ќе го требам, ќе го чистам. Многу си ги припитомил, ќе му велам, ко домашни животни си ги запатил, не се делат од тебе. Блага ми е крвта, ќе вели Никифор, кревко ми е месото. И јас уште повеќе му ја пребарувам главата: не сакам да го делам со вошките. 
Така да ми врви сè низ магли. Се сетија и почнаа да ми даваат обврски, работа. 
— Можеш да појдеш таму? 
— Можам. 
— А дека со врзана нога? 
— Можам и со врзана. 
— Можеш онаму? 
— Можам. 
— Да не те боли многу ногата? 
— Друго ме боли, ќе им велам и одам секаде кај што ќе ми речат. Не одбирам сега место за одење. 
 
9. 
По еден состанок на Грамос, ме втаса курирот и ме враќа назад. Ме пресретна и ми го пресече патот. И јас, нема каде, ајде пак назад. Да видам што е викањето. Се наближуваме, а како до онаму, подизлегол еден човек: ко познат, ко непознат. Ги прекрстил рацете на градите и се смее, се кикоти. Му се креваат мустаќите над носот. Ама, како што се доближувам, така и насмевката му се намалува. Му се повлекува. Небаре сонцето кога влегува в облаци. Јас сега застанав и не им верувам на очиве: човеков ми личи на Михајло Горачинов. Ми е страв да допојдам, да му се доближам. Јас го мислам загинат, а тој, еве, стои пред мене. Едната иста глава скината. Да не е брат му, Стеван, си велам, и тој беше ко него. И висок и калеш, само во насмевката се делеше. 
— Ти си или брат ти, му велам. 
— Брат ми, вели, не се двоуми. 
— Море, кажи, кој си? 
— Тој сум, вели. 
— Како остана жив, го прашувам? 
— Се претставив за мртов, вели. 
— Како се врати откај мртвите? 
— Пешки, вели и пак зема да се смее. 
Тој, вистина, да ти биде Михајло Горачинов. Не се изменил многу. Знаев дека не гине толку лесно. Михајло Горачинов. И на нос да падне, што се вели, пак нешто ќе најде. 
Јас само што сум заминала, по состанокот, тој веќе дошол. Погоди кој беше овдека, му рекле. Не можам и окото да си го погодам, рекол. А бре, една девојка што те сакаше некогаш, му рекле. Каде е сега, прашал. Замина пред малку. По кој пат? По оној. И тој рипнува на коњ да трча, да ме втасува. Ама коњот му го фатиле за узда. Ќе пуштиме курир, му рекле. И курирот ме втаса и ме врати. Кај Михајло Горачинов. 
— Ти ли си Бесното, ми вели, а мустаќите ко струни му свират и му светкаат од росата што му се нафатила на нив. Ме фаќа за рака и мене некоја струја ми минува низ коски. А си мислам уште ме држи настрана подалеку од себе. Но си ја слушам жилата што ми чука над слепоочници. Што лепа жена си станала, ми вели. 
— На слаба светлина ме гледаш, му велам и му ја туркам раката откај мене. 
— Многу ми е жал, вели, сè знам за тебе. 
— Живот, велам, таков е животот. 
— Не лути се, вели. 
— Не се лутам, велам, може и нас да ни се изброени дните. Само не го знаеме бројот, се обидувам да го прифатам разговорот. Но меѓу моите и неговите зборови постојано ми излегува сенката од Никифор. Се потпира на обајцата и ни го зафаќа она мало растојание меѓу нас. Не ни го пушта, што се вели. Незгодно ми е дури и да го прашам кај беше сите овие години. Кај се загуби по офанзивата во Гревена. Не знам како ќе ме разбере. Имам и илјада други прашања, ама нешто постојано ме брани, не ме остава да преоѓам натаму. 
 
10. 
Колку повеќе се истргувам, толку повеќе ми стои во близина. Михајло Горачинов. Да се плашам или да се радувам? Кој ме праша мене како ми беше некогаш. Сакаш да врескаш, а глас не пушташ за да не покажеш слабост. Како слабоста да е надвор од човекот. Сум одела, а да не знам кај одам. И, за да се сетам, сум се враќала пак на местото откај што сум тргнала. Ај, тогаш може да беше детинска симпатија; нешто што брзо се врзува и брзо се кине, но што е ова што ми се прави сега? 
А и Михајло Горачинов... И тој сака да знам дека ме сака, а да не ми го каже тоа направо. Но сè го предава, што се вели, и кога ќе ми проговори и кога ќе ме погледне. Во сè по нешто се кажува. Ако не се види огнот, ќе се види чадот. Тој има само убави зборови за Никифор, но јас знам дека тоа е така дека нема соперник во него. Од мртов човек никој не загубил. Но исто знам дека човекот секогаш сака да биде со некого, па макар и надалеку. Сака да знае дека некој го мисли, како неизнудена обврска. Се рекло, ако немаш спомени, нема за што да ти се задржи и како да те поднесе душата. Секогаш било така, а најмногу кога ќе имаш некоја несреќа. Зашто несреќата, ако дојде еднаш, чекај ја и по вторпат. 
Сега и јас не знам како да направам: и го сакам, и, жалта по Никифор не ми дава да го сакам. И така: го сакам, а не сакам да го сакам. Ама колку повеќе се бранам, толку повеќе се сомневам. Ќе се најде нешто да те открие, што се вели, не држиш сè под своја команда. Не те прашуваат очите кај ќе ти ја свртат главата. 
 
11. 
Пред одржувањето на Вториот конгрес на НОФ, Захаријадис му вети министерско место на Макаровски, доколку овој јавно ја осуди Југославија. 
— Јас не можам да судам за други партии, вели Апостол Макаровски, иако сметам дека она што ѝ се припишува на југословенската партија е чиста клевета. Според тоа, мојот став кон Југославија може да ја отежне само мојата положба, но не и положбата на Југославија. Јас ѝ припаѓам на оваа партија, вели, и ако е потребно ќе одам да се борам и на Пелопонез, а не само овдека, во Егејска Македонија. Јас не се борам само за Македонија, вели, иако првин се борам за неа... Што имам јас да расчистувам со Југославија, вели Апостол Макаровски, небаре од нашите усти да ги вади зборовите. И расте така пред нас, се искачува до небото. Уште облачиња да му застанат околу главата. Така ни се гледа... Пак е стариот Лаопланос9.  
Конгресот се одржа во црквата од село Нивици, во Мала Преспа. Да тежат чардаците од народ. Тука беше и Захаријадис со целото Политбиро. Дојдоа и претставници од сите социјалистички земји, освен од Југославија. Од Бугарија дојде и делегација на македонското друштво во Софија. Ни подарија радиоапарат и неколку метра црвена свила за македонски знамиња. По завршувањето на конгресот, Михајло Горачинов ќе ми шепне: 
— Ништо не знам што се зборуваше, вели, цело време гледав во тебе. Знам и колку пати трепна со очите, вели. 
— Убава работа, велам, да не сакаш орден? 
— Ти си ми орден, вели и ме гледа, во чаша ќе ме испие. Улава младост... 
 
12. 
Во организационото тело на КОЕМ што требаше да работи на формирање партиски организации по окрузи, бевме избрани: Апостол Макаровски, Оливера Поточка и јас, а за секретар се прифати Михајло Горачинов. 
— Има некој против? 
— Јас сум против кандидатурата на Небеска, вели Зисо Делевски, командир на народната милиција за Костурско. 
— Зошто, прашува Захаријадис. 
— Затоа што ја видов да чита југословенски весници, вели, и ги објаснува ставовите на југословенската партија. ,Наша демократија, демократија новог типа", вели. 
— Го знаеме тоа, вели Захаријадис, имаш други забелешки? 
— Спие со ,Нова Македонија"... 
— И тоа го знаеме. 
Му ја затна устата на Зисо Делевски, што се вели, му ја фати раката да не фрла кал по мене. А малку му е и двапати да го отепаш. Види ваму: човек што не е за својот народ, не останува со ниеден. ,Гомното од сите страни исто смрди, велеше дедо, од кај да му се доближиш, исто." Наместо мене, ја оддалечија Оливера Поточка. Ја испратија на лекување во Чехословачка. Еден човек помалку и подалеку, што се вели. Манол Форевски беше многу потиштен. 
— Оти толку пушиш, ќе му речам. 
— Морам со некој да се дружам. 
— Па ние сме со тебе. 
— Цигарите се подобри пријатели од луѓето, ми вели. 
— Така нека биде. 
 
13. 
Захаријадис повторно се обиде да извлече писмена осуда на Југославија од Апостол Макаровски. Сакаше да ја објави во Органот на Ибе, во Букурешт. Но и Макаровски повторно одби. Тогаш почна да навалува на Михајло Горачинов. Овој, гледам, се двоуми. Тој ќе рече: ќе напишам, јас ќе му речам: нема да пишуваш. ,Нападот е основен вид борба кој се изведува со цел да се уништи непријателот. Напаѓачот секогаш има иницијатива." Го карам и го мирам Горачинов. Го знам човекот: што ќе намисли и ќе направи. И на лошо да излезе, пак ќе го направи. Ќе си ги потфаќа зборовите и ќе си го тера своето. Тоа го викавме ,теорија на Горачинов". Ама, јас одам по него. Не го испуштам од видното поле, што се вели, не го оставам насамо. Крлеж. Многупати и од сонот не го вадам. Еднаш го фатиле мофашите, им го дале на некои бичкиџии да го врзат на гредата што ја бичат. Го држат така расчекорен, пилата му врви меѓу нозете, му се доближува кон ципите. Тој само врти со очите и чека да го преполоват. Сета крв му слегла во главата. Но бичкиџиите, од жал или од грев, само ја забавуваат пилата, му го продолжуваат стравот. На Михајло Горачинов. А јас сум седнала онака настрана, сум зела игли и јаток и си плетам со рацете. Подај, поземи — правам од котелците. Клапецот подрипнува и ми се тркала во пилевината, во талашот... Ми е чудно зошто толку сум рамнодушна во сонот, а најаве не сум. Може сè да се кажува обратно. 
— Онаму пак некое село гори, му велам на Горачинов. 
— Ништо не гори, вели тој, излегува месечината. 
Седиме во тремот на една суниска селска куќа, а месечината се истура озгора. Ги позлатува покривите, си прави место меѓу ѕидовите и оградите, го цеди медот меѓу гранките од дрвјата. Ден ја направи ноќта, што се вели. 
— Зар не ти е срам од Апостол Макаровски и од Манол Форевски, му велам, заедно сте растеле?! Уште ли ќе одиш по водата што ќе ти ја навратат Грците? Јас сум член на грчката партија, вели, и нејзините интереси се поголеми од моите. И јас сум член, велам, но нејзините интереси не можат да бидат поголеми од моите. Тој трга, јас тргам. Околу главата ни вртат венчиња од пеперутки, а јас само зборувам, не му давам време. ,Офанзива е поим кој означува крупни оперативни единици и стратегиски тела со намера да се пос-тигне оперативно-стратегиска цел." 
— Море, крени ја главата нагоре, ми вели Горачинов, гледај малку и пругоре! 
— Ти гледај малку прудолу, му велам, опули се и пред себе. 
Оддалеку се дава вик, се пренаша дури кај нас: 
— Михајлооооо, о, Михајлоооо! 
— Тебе те бараат... 
— Кога умираат многу луѓе, вели Горачинов, кучињата вијат, а лисиците лаат. Никој не ме бара мене, вели. 
— Михајлоооо! 
— Ама, некој по тебе вика, му велам и станувам, одам кај што ми иде гласот. По мене иде и Горачинов. Една жена ја заграбила устата со дланките и подзарипнува од викање: 
— О, Михајлооооо! 
— Еве го Михајло, ѝ велам на жената. 
Таа си продолжува да вика, воопшто не нè гледа. Којзнае кој Михајло го бара. Не можеш да ја зазборуваш, што се вели, сосема е загубена. Можеби и таа не знае по кого вика во ноќта. 
— Понекогаш и мене вака ми вика детето, велам. Ќе си одам некаде и ќе му го чујам гласот, велам. Не му кажувам дека и јас вака сум викала по него. По Михајло Горачинов. Којзнае колку пати викнав меѓу запалените урнатини на Гревена. Си ја одрав устата, што се вели. 
Се враќаме во тремот, спроти месечината. А таа само се одблиснува. Ги зарамнува дупките, длапките. Ги подринува сенките и сета земја ја капе. Околу главите пак ни се враќаат венчињата од пеперутки. 
— Ја познаваш, прашува Горачинов. 
— Никогаш не сум ја видела. 
— Не те прашувам за жената, вели, те прашувам за месечината. 
— Позната ми е од некаде. 
— Дури ја гледам, вели, како да се враќам дома... 
— И лани беше истата. 
— И како мајка да ми ја отвора вратата. 
— Значи, нема да пишуваш против Југославија, му велам, уште го враќам на главното. 
— Сум читал, вели Горачинов, дека месечината управува и со водата што е во нас. Исто како и со морето. Сите сме месечари, вели. 
— Што ме шеташ толку далеку, велам, што ме вртиш околу месечината? 
— А мори, Бесно, вели, знаеш, кога те сретнав повторно, се чукнав по глава? Како сум можел, си реков, да не те видам порано? А може и тогаш да сум те сакал, вели, ама не сум знаел. Којзнае кај сум гледал, вели. Ама, мене нешто ми кажуваше дека пак ќе те сретнам. Ќе ме тераа да се оженам, вели, а јас ќе им велам: имам жена. Која ти е жената, ќе ме подбидуваат, вели, а јас ќе им речам: една вдовица со мало дете. Така нешто ме тераше, вели, ми се кажуваше. 
— Не ми кажа: дали ќе пишуваш против Југославија? 
— Ти кажав, вели Михајло Горачинов. 
 
14. 
Летото двајца другари, кои беа на лекување во Скопје, испратија писмо до Захаријадис: ,Ќе се вратиме со една наша дивизија, под услов и командантот да биде наш". Захаријадис веднаш нареди да се преведе писмото на грчки јазик и да им се јави на сите воени команданти да дојдат на итен состанок во пештерата над селото Горажде. 
Од Горажде нè презедоа четворица вооружени војници. Ни застанаа вака, од страните, и нè држат на око, што се вели, како да нè носат спровод. Ние само се погледнуваме и ништо. Одиме, се искачуваме, а една летна тишина заседнала: ни штурче да се јави, ни пиле да првне, да писне од некаде. Мислиш сè оглувело. Си ги слушаме само чекорите, како далечни детонации. И тогаш грмна еден рафал напред и еден смок блесна и се испружи испокинат на патот. Некој рече: не чини да те пресретне олку голем ливот. 
 
15. 
Во пештерата нè гледа цело Политбиро. Станува претседателот на привремената влада на Грција, Димитриос Парцалидис: 
— Се собравме, вели, за да расчистиме со некои ставови во писмото што дојде од Скопје и во врска со улогата на НОФ, АФЖ и НОМС, од нивното формирање до денес. Се покажа, вели, дека овие организации биле агентури на Озна и на Второто биро на југословенската армија... Кои се тие да поставуваат такви услови и во чие име? 
Вика така Парцалидис, го накрева гласот, мавта со рацете. Веќе почна и со прст да нè покажува, направо да ни се дере. 
— Вие сте ја заборавиле својата класна припадност, вели, вие сте закоравени националисти, вели, го губи умот од бес. ,Само во празна глава не можеш ништо да туриш, велеше дедо, а празното најдалеку се слуша." 
Зеде збор Захаријадис. 
— Ние не бевме доволно будни, вели, и не можевме да претпоставиме дека непријателот ќе се регрутира и од нашите редови. Најмногу ме изненади држењето на Горачинов... Наместо да ја открива подривачката дејност на македонските организации, тој, вели, тргна по стапалките на Апостол Макаровски. Анди нѝ' то пјаси апто стома, то Œпјасе апо тин ура10. 
Однадвор почнаа да допираат придушени топовски пукотници. Доаѓаат како грмотевици од ведро небо. 
Макаровски не може да издржи и крева рака, бара збор. Захаријадис го сече и не му дава. Се плаши од неговите зборови, се плаши да не не може да го запре. Станува Манол Форевски да брани, ама Захаријадис и нему му го зема зборот. 
— Тебе, вели, ти го знам и псевдонимот што ти го даде Озна. 
Пукањето како да подојдува, се слуша уште појасно. Некои дури несвесно ги поднаведнуваат главите, ги закриваат. Бледата светлина од ламбите на голите ѕидови им ги отстранува цртите и им ја изедначува бојата на лицето. Не им се гледаат очите, не им се познаваат носот и устата. 
Крева рака Силјан Лилјаков, па кревам јас, не му давам време да ме запре да зборувам. 
— Тие организации што ги напаѓате, велам, токму тие направија секоја македонска куќа да биде отворена. Не го направи тоа туѓа агентура... Дали е така и во другите краишта на Грција? 
Некој се обиде да заплеска со рацете, но Захаријадис ќе подвикне: 
— Ве молам, не сме на митинг! 
Луѓето мрдаат, се вртат, неспокојни ги прави пукањето што доаѓа од некаде. Споменуваат нова офанзива на мофашите, креваат тивки узбуни. Воздухот постојано нешто мрмори: може да нè фатат на легло, што се вели, натерани под земја, заробени од стравот, од себеси. Захаријадис тропа на масата. 
Бара збор и Михајло Горачинов: му се собираат мускулите околу носот, му се тресе вилицата. Се гледа дека е налутен, а на лутината му доцнат зборовите. 
— Јас, вистина, сум секретар на КОЕМ, вели, но не знаев дека требало да бидам и секретар на државната безбедност... Јас сум борец, другар Захаријадис, а не душкало и доушник! 
Однадвор ќе грмне и ѕидовите од пештерата ќе се занишаат како огулена слабина од животно. И некое камче ќе се одрони, ќе се истркала. Луѓето се погледнуваат меѓу себе, готови да го фатат излезот. Дали пештерата им заличува на масовна гробница? 
Горачинов зема здив да продолжи: 
— Јас, иако сум Македонец, вели, досега не сум се вклучил во македонските организации. Предлогот да бидам секретар на КОЕМ, дојде лично од кај вас. Но јас не знаев дека формирањето на КОЕМ требало да биде губилиште на македонските борци. Фарса било тоа, вели, мижи да те лажам... 
Уште една победа, си велам самата. 
 
16. 
Пак се повлекуваме кон Грамос. И од Вичо, и од Малимади, од Бигла, од Лонѕур. Со повлекувањето раководи генералот Караѓорѓиос. ,Маневра е комплексен тактички-оперативен и стратегиски воен поим во кој влегуваат огнот, ударот и движењето. Со маневра се овозможува постигнување надмоќ на тежиштето на борбата во решавачкиот момент или наметнување борба на непријателот од подобри услови за нас." Овдека Англо-американците можат да нè тепаат со сето свое оружје. Тие ја корнат земјата, што се вели, а нашите не отстапуваат. Цели водови се прегазени наместо. Не се помрднале од кај што залегнале. Теренот е благ, патиштата сложни, и тенковите се качуваат секаде. Татонат преку нашите плитки окопи и ги газат борците, комина ги прават. Освен да замижиш па да не гледаш. Ама, кај се мижело тука? Може тоа да ти е последно замижување, што се вели, и повеќе да не се опулиш. А и не можеш да не ги видиш тие истркалани глави со пеплосани лица, со ококорени очи и со отворени усти. Па и оние остатоци: претрупените раце и нозе, завлечканите и смачкани трупови, истурената крв во тревата. Мачно... којзнае колку луѓе ни останаа тука. Речиси го слушаме крцкањето на коските под гасениците од тенковите. Имаат простор за маневрирање, а ние нема како да се испречиме. Располагаме само со некои брдски топчиња, колку да ти ги заглушат ушите... 
Сме се растуриле во сите правци, а околу нас насекаде смрди: мувите и сонцето брзо работат. Ова е доба на црвите, вели некој, им дадовме храна за сто години. 
 
17. 
Михајло Горачинов нашол еден мотоцикл, му ја затегнува гаста и вика: 
— Ајде, Небеска, ќе дојдеш со мене? 
— Да дојдам, велам, и се очекорувам на седиштето зад него. Ја спраштивме, запрашивме. Го призбрчува Горачинов моторот и тера една тажна песна, морници ти скорева. Гледам, кроце по кроце и мене ми се отвора устата. Туку ќе ми избега некој збор од песната, ќе го речам. Ќе му се замешам на Горачинов. Брзината се зголемува и јас морам да се фатам за него, да му ги препашам рацете преку половина. Инаку, може да испаднам и да ме загуби. Јас ќе се фатам за него, а тој ќе ме фати за раце и си пее: ,Колку години и да минат, првата љубов не се заборава". Некоја шпанска песна. Ги тргам рацете и се потфаќам за некои крајчиња од блузата, од ременот, од рамената. И јас не знам кај да се фатам. Секаде е опасно, што се вели, оти сè и секаде е негово. И ова ти е некоја ,територија на Горачинов", си мислам, и само ги преместувам рацете кај што не може да ми ги досегне. 
— Без љубов и смртта е безначајна, вика Горачинов, се надвикува со брчењето. И само придодава гас, ја зголемува брзината. 
— Да не ти е брзо! 
— Неее, викам, сакам уште побрзо! 
Горачинов стега и ги врти рачките: менува брзини, ја припушта гаста. 
— Уштее? 
— Уштее, подвреснувам, потписнувам. 
Моторот олцка и подлетнува, се поткрева предното тркало. Скокаме преку длапките, преку дупките, а од меѓите излетуваат потплашени пилиња. 
— Сакаш уште побрзо? 
— Сакам. 
— Е, многу си бесна, мори Бесно, треба на бесен пес срцето да му го изедеш... За да не збеснеш сосем, вели. 
— Терааааај! 
— Уште? 
— Колку што можеш и не можеш! 
— Колку ми е топло пред твојата уста! 
Стрелката само оди, само се покачува нагоре: шеесет, седумдесет, осумдесет, ветрот ни ги бушави косите, ни влегува низ ракави, низ ногавици, ни ги дуе алиштата. Јас веќе му ги пуштив рацете и му ги оставив. На Михајло Горачинов. Му ја потпирам главата на плеќите и осеќам дека се рспалува нешто во мене. Моторот се засилува, а и огнот се засилува. Веќе ми горат ушите, образите, мислам и косата ми чади. И, на часот, моторот ни скршнува од патот. Видов само како Горачинов ги испушта рачките од раце и ние, главечки, се ошевративме во едни папрадишта. Ги отворам очите, а над мене едно дрво ту ми го затскрива сонцето, ту ми припушта светлина. Уште ми мириса на бензин и на издувни гасови. И уште едно колце од моторот се врти во воздухот пругоре. 
— Имаш нешто скршено, го слушам оттаму Горачинов. 
— Немам ништо скршено, му се оѕвивам и трепкам ко ласица во папратта. Вражам со очите кон Горачинов. А тој иде и само си ја расправа косата, си ги затресува алиштата. И после, кога се побаравме, кога се дофативме: чекај, ми ја налегна ногата, велам. Така си ја наместила, ми вели. Градите ми скокаат и му го колваат лицето. Чекај, ме журкаш, му велам. Ништо не чекам, ми вели. Ми гори кожата, му ги полнам рацете со месо... Чекај, ме скокоткаш таму, велам. Којзнае од кога го чекав ова, вели. Се грвалиме така, не оставаме ништо недосегнато, непофатено. Осеќам како ми расте, ми набрекнува телото, од секаде ми се јавува, ми одговара. Загладната младост, што се вели, испоснета. Папратта само ни крцка оздола и нè скокотка. Ни се нафрла по голите меса и нè скокотка. Ни се меша во работата. Јас ја поткревам главата, а Горачинов ме прашува, што ми е. Мислам дека некој нè гледа, велам. Нè гледа сонцето, вели. Сепак, некој нè гледа, велам и ни се полнат со месо забите и непцата. Потта ко коприва нè штипка со јазикот. Дишеме, небаре да сме ја подгазиле душата. 
— Да не ми оставиш модрици, му велам. 
— Море, ќе те изедам ко јаболко, вели. 
— Немој, ќе се отруеш... 
— Ко петровско јаболко, вели, ко благо јаболко. 
— Ќе ти експлодирам во цревата, му велам. 
— Ќе ти се навлажи барутот, ми вели. 
Ми подигруваат некакви скокалчиња во воздухот и од секаде ми бучи. Некои жужлиња веќе ми дошле в уши и дрвото, над нас, ми полетува кон небото. Гори и лета: снопчиња искри ми прскаат во очите. Од тоа и Горачинов ми станува жолтеникаво црвен во лицето. Му застанала и нему главата во огнот, а тој уште си баботи: ко мед ти е кожата, вели, ко шербет ти е потта, и ме гризе, ми ги каса образите, устата, гушата. 
— Оти плачеш, ми вели. 
— Раска ми влезе в очи, му велам. 
— Ме лажеш, вели. 
— Не те лажам, велам, јас така се смеам. Такво ми е смеењето, велам и кога плачам се смеам. Како да му кажам дека го слушнав гласот на Никифор Абазовски. ,Зар не можеше да почекаш да се изладам во гробот?" Сè тие зборови ми идат. Да не знам кај да избегам и како да му се опулам на Горачинов. 
 
18. 
Оливера Поточка се врати од Чехословачка и прво видување ќе ми рече: 
— Леле, да знаеш што ти донесов! 
— Од кај да знам, велам. 
— Слика од детето, вели, од Ивана твој, вели и го отпетлува џебот од блузата, ја вади фотографијата. Мене ми удира срцето, целата се нишам, ќе паднам. 
— Овдека се две деца, велам. 
— Погоди кое е твоето? 
— Ова, овдека. 
— Другото, вели Оливера Поточка, не си го познаваш детето. 
— Како другото, велам, не знам и јас што велам, начисто ми е оветвена главата, мозокот. Како можам да ја изумам неговата слика на сликата, си велам, па кога сум рикнала да плачам, да не може никој да ме заплати. Толку многу да ми се дожали. Наеднаш нешто ми попушти и си плачам. Си мислам дека сè што ми е извалкано со солзите ќе го измијам, ќе го исплакнам. Ама плачот си го слушам не како мој, туку од детето. Сум влегла во некој кошмар и ту наблиску, ту надалеку си го слушам. Кај ми плаче Иван, си велам, од кај ми иде гласот на детето, се прашувам, и одам со сликата в раце. Ќе ми шавне нешто од некаде и ќе чекам да ми се јави детето. Ќе одам така и ќе наслушувам од кај ми иде плачењето негово. Сета сум зашумолена, што се вели. Дури некогаш ќе се сетам дека само јас сум плачела. 
 
19. 
На 8 август, почна големиот напад од кај Костур, отсекаде. Се појавија и Бритиш-авионите, а артилеријата ни ги гаѓа магацините, складиштата. Ни ги откриле арсеналите и ги пустат. Летаат сандаци и кутии: пука солта, гори шеќерот и брашното, цврчи салото и сирењето, сета братска помош. Сè се распрскува и смрди, не се стои понаблиску. Жените бегаат со децата под дрвјата, залегнуваат по ендеците. Се пикаат ко стаорци во дупките, во копачките од лозјата, во капините. Секаде е олеле, што се вели, никаде не е сигурно. Озгора само се истоварува авијацијата. Еден авион ќе си го истера редот, а друг ќе се зададе. И сè така: еден се губи зад ридовите, а друг веќе се крева и нè брка ко зајаци. Туку си му ја нашол некому главата меѓу нозете. Ни се гледа уште последниот здив на устата. И со тој здив сум викала: гробари, свињи, сè што ќе ми дојде да викам, а да си мислам дека некој друг го прави тоа зад мене. Ќе се свртам да видам кој вика и тогаш ќе се фатам дека јас сум викала. Исто како со детето. 
 
20. 
Излегуваме над Брезница. Се искачуваме вака купче: јас, Оливера Поточка, Крсте Мангов и генерал Котидис. Подзапираме под една слива, претоварена со сливи модрачки и се развардуваме. И тогаш како некој ветер да се крена оздола, од под нашите стапала. Се крена и сливата нагоре. И плодовите — гр — се истураат. Сите сливи ни се истркалале околу главите кај што сме паднале. По малку, ја поткревам јас главата и ја пофаќам дали ми стои на вратот. Ја поткрева и Оливера. Се гледаме и плукаме земја. Озгора уште ни паѓа пепел и паулици. Чекаме и мажите да се кренат, ама тие не пуштаат ни збор, ги нема. Само сливата трепери, истресена и искастрена на земјата. Кога станавме, што ќе видиме: лицата им се затрупани со лисја и плодови. Дури и очите им се опулени како плодовите од сливата. Се склопчиле вака настрана и уште се држат за уши. Околу устите веќе им шеткаат муви и комарци. Еден господ знае како стана тоа така, а сите бевме заедно. Ама ако не те сака смртта, што се вели, ќе ти направи место да се разминеш. 
Иде Манол Форевски и трча кај Оливера, ја преграбува. Живи ли сте, прашува. Некои живи, некои мртви, велиме. Кај ти е Горачинов, ме прашува. Не го држам за појас, му велам. Помогни ми да го кренам Котидис. 
Крсте Мангов беше погоден в чело. Раната му се гледаше како светулка, згмечена меѓу веѓите. Него уште тука го запретавме. Не му рековме ,Победата е наша", вели Оливера. Не можам мртвите да ги лажам, ѝ велам. Котидис зедовме да го носиме. Некоја жила уште му работеше и се надевавме дека ќе може да преживее. Ама и тој не ѝ се опираше долго на смртта. Набргу, му поцрне лицето. Убиство со гаранција. 
 
21. 
Бегаме кон Мала Преспа. Оливера Поточка и Манол Форевски одат во Редакцијата на ,Непокорен" да го бараат Паун Радевски. Јас трчам да ја спасувам архивата на НОФ. Денот прекршил, веќе е голема ужина. 
— Собирајте се, викам, и пуштам курири по камион. Во војната и секундата, што се вели, го решава исходот. А имаме голема архива: записници, знамиња, книги, документи, купови, купови. Уште од Илинденското востание. Ни ги даваше народот на чување. Кај ќе поминеме и ќе ни остави по нешто... Чекам така еден час, чекам два, од никаде никој да се појави. Ни курир се враќа, ни камион доаѓа. Веќе немаме пат и за бегање. Мофашите успеале да продрат преку Бигла во Був, во Герман, ни ја фатиле целата граница кон Југославија. Нè отсекле и од ,Мала Африка". А народот се раштркал и се распрснал, не знае кој пат да го фати. Сите викаат, а никој никого не слуша. Како да трчаат глувонеми луѓе. И само се разредуваат. 
Децата се држат за скутовите од жените, ко пајажина за сува гранка. Некое клекнало до мртвата мајка: ѝ ја мрда главата, ја дрпа да се разбуди. Не станува, вели и те моли тебе да ја будиш. Го грабнуваш детето и бегаш, немаш време за мислење и за жалење. Ја заборавивме мама, вика детето и се трга, се обѕрнува по неа. Нека ја, нека поспие, нека се почини. И мене така ми дојдувало, му велиш, туку ми замижале очите и сум заспала. Го лажеш детето и го влечкаш по тебе. А знаеш дека ранетите се себични, а мртвите љубоморни. Ако ги оставиш сами, можат да ти се налутат и цел живот да те мачат, да не те пуштаат да заспиеш... На секој убиен подлипнуваш и си го собираш срцето. 
 
22. 
Се вратив во седиштето на Главниот одбор и се шутарам така сама. Сонцето ми ги засушило усните ко испукани корупки. Го кревам телефонот: ало, ало, вртам и викам, ало, и ало се направив. И по жицата ништо не ми се јавува. Избегале и курири и курирки, никој нема. Зарипнав од викање, што се вели и гласот свој не си го познавам. Само лаењето на топовите, само нивното бувтање го слушам. Ја вртам главата надвор, а, како до онаму онака, гледам еден испуштен коњ. Штипка трева и го тресе телото од мувите, од горештината. Само кога ќе припука ќе ја крене главата, ќе ја затресе гривата и ќе се премести. Отрчав, му ја фатив воѓата, оглавот, и му се врипнав. Му се фрлив преку половина. Не се држи овде фронтот, си велам и го дупам коњот со петиците. Го бодинам кон езерото, навлегувам во трските. Знаев едно патче што врви низ мочуриштето. Од другата страна не те пушта ридот. Шлапка коњот во водата, а водата само се поткрева, и таа е немирна, збркана, што се вели. Ама, наеднаш и коњот почнува да ми се завраќа и да не оди. Копа со нозете, удира во водата и се исправа заедно со неа. И само 'ржи, виска. Тој си имал мака, што се вели, ама не знае инаку да каже. По нозете му се качуваат водни змии, го препашуваат ко јажиња. Го лазат него нагоре, ме досегаат и мене. Ме лигават дури под гуша. Една змија ме удира и по лице. Јас ги туркам и ги удирам, но тие не се пуштаат. А ми е гроза, што се вели, и душата ми се тресе. Го шибам коњот в слабини и ги туркам змиите. Тој само фрчи со носот и гази клапчиња змии во водата. Од кај наизлегоа олку змии, си мислам, една турни, а десет се качуваат и те гнасат. Дали од големите детонации се потплашени сите гадурии? 
Меѓу трските ми се подава една човечка глава, се ниша на вознемирената водена струја. Многу луѓе така остануваат одземени од стравот и не знаат што да направат повеќе. Ни ваму, ни таму, само со главата запокажани. Сигурно и овој се пикнал во водата и така останал. Викам да бега, но главата само подрипнува и уште поочајно ме гледа. Ниту ја отвора устата, ниту ги затвора очите. Господе боже, како може да ми одговори мртва глава. Дури сега гледам дека е отсечена како со секира. Под неа јато ситни рипчиња се накрева и ја штипка по вратот. Се бори да ја повлече надолу во длабокото. А водата си плиска, небаре главата да крцка со забите. 
Некои веќе ја преминале границата и излегле на албанска земја. Ми мавтаат со раце оттаму, на цел глас ми викаат: 
— Ајде уште малку, ајде уште малку! 
Ми се чини како Горачинов да вика. Тој којзнае каде, а јас неговите раце ги гледам да ми мавтаат. 
— Ајде уште малку! 
Ете го еден ,Бритиш", грми над мене, ко срча го крши небото. Како не се најде некој и нас да нè брани, господе, што им згрешивме толку на сите светски сили? Авионот отиде до некаде и пак се врати над мене. Почна да штрака и да прска водата. И наеднаш коњот 'рзна и му се поткина 'ржењето. И, часот после, ми падна, ме прејати. Рафалот беше му поминал преку целата слабина зад мене. Прописно го пресекол, го изрешетал пред колкот. И јас, од него, под него, што се вели. Шлакнав во водата и не можам да станам, да се исправам. Нозете ми се потфатени од коњот, од тежината негова. Само ги превртувам очите и чекам да угаснам, да се наполнам со вода. Претам заедно со змиите и пијавиците што ми се лепат по кожата. Не знам колку време така сум мешала во тињата, во блатото. Веќе сум замалена, предадена, кога ме извлекоа од под коњот. 
И така, како некој постојано да ме тера да загинам, а јас постојано да одам за да останам жива. И самата не знам колку пати ја видов смртта пред мене, до самата мене. Главата се истркалала на земјата, а трупот уште трча. Без својата глава трча човекот, па и главата се чуди со него. Подзинува и уште си кажува нешто. 
 
23. 
Стигнавме пред Елбасан. Најдовме едни напуштени касарни и тука... Кој како ќе дојде и ќе се отпушти на земја. Се тркаламе по лединките од сува трева, не одбираме место. Веќе немаме сили за понатаму. Лежиме со исплазени јазици, како кучиња давени од волци, што се вели, како налеан грагор по потоп. Очите ни се широко отворени кон небото. Се чини дека уште само кон небото ни е отворен патот. Речиси осеќаш дека и смртта седи со нас: и таа збива предишана од трчање. Пуста војна, си велиш, на едни им го зема животот, а други ги прави да не знаат дека се живи... 
Над нас вртат некои црни пилишта, гавраништа, останати сенки од авионите. Крст до крст, црни крстови што летаат. Од секаде јата пилишта се креваат над нас и, онака, оддалеку нè гледаат. Само павкаат ко да се заковани на небото. Ти иде да ја пикнеш некаде главата, да се скриеш. Сакаш сè наеднаш да заборавиш, ама не се може. Горачинов седнал до мене и само го трие носот. 
— Ќе се караш со некој, му велам. 
— Да не е со тебе, вели. 
— Не знам, велам, но штом те јаде носот, ќе се караш. 
— Не ми мириса на добро, вели, во Унгарија почна судењето на Ласло Рајк. Таков процес нè чека и нас, вели, гледај барем ти да се спасиш. 
— Зар без тебе, го прашувам. 
— Ми е срам да ти речам да се венчаме, вели, дека Никифор... 
— Ќе се венчаме, велам, му го земам зборот од уста. Никифор и без тоа не станува, не оживува, велам. 
Горачинов ги крева веѓите и ги отскрива големите очи: во обете му игра по едно мало човече што личи на мене. Сонцето излегува од еден облак зад него и, ко топла струја ми поминува по снагата. Крај е на летото, но уште има сила да припекува. 
Седнавме и напишавме писмо до ЦК на КПГ. Баравме одобрение за склучување на партиски брак. Така бев венчана и со Никифор Абазовски. После истото го направија Оливера Поточка и Манол Форевски. Ги доставивме писмата и чекаме одговор. 
 
24. 
За 2 октомври, кој беше прогласен како празник на мир и демократија во светот, ме задолжија да подготвам реферат и да го прочитам пред војската и народот од Елбасан. Треба да се изостави минатото за иднината. Да се апелира. Со него ништо не можеме да почнеме. Преполно е со гробишта, со омраза и недоверба. Но како да ја изоставиме и сегашноста? Уште не е засушена бојата по ѕидовите од новите пароли против Југославија. Тргнав да се качувам на бината, народот веќе ракоплеска, а од зад мене иде некој глас, сè појасно го слушам. 
— Врати се, Небеска, врати се, Небеска! 
— Кај да се вратам, прашувам и се вртам. 
— Дај го рефератот, ми вели еден офицер, и дојди со мене! 
Јас онемев, што се вели, заборавив да зборувам. А вртам со јазикот, си ја влажам устата ко со мивка. Одам и ништо не прашувам. Долу веќе ја видов црната ,марица" и војниците со автомати в раце. Меѓу нив се: Оливера Поточка, Манол Форевски, Филип Хаџиевски... Сите членови на Извршниот комитет на НОФ. Само Горачинов ми го нема. Наближувам кон луѓето, а тие ги привсениле веѓите и крв немаат на лицето. Јас ги гледам, а тие не ме гледаат. До никаде не гледаат од лутина. Зад мене народот уште си плеска со рацете. Не знам дали дека ме апсат или за мир и демократија во светот. Аплаузот не запира, ми се оѕвива во ушите. Како дожд да плуска, да удира. И тогаш пак се сетив на деда. ,Кривицата никој не ја сака, велеше, таа е најсиромашна на светот." За поразот на Демократската армија сега бевме криви само ние. А дали ќе победевме ако ја осудевме Југославија? Глупоста на возрасните не може ниедно дете да ја измисли. Нашата најголема вина беше што не бевме Грци. ,Омразата е како и накапката на алиштето, велеше дедо. Кога и да е, ќе се појави, ќе се види." 
— Тоа ти е, некој издишува. 
— Ништо друго и ништо повеќе, велам јас. 
 
25. 
Нè затвораат во касарната на Демократската армија, а Филип Хаџиевски ќе рече: 
— Мајката, овие прописно нè затворија. 
— Многу си умен, вели еден од војниците, ти фали само дупка на челото. 
И нам, насмевката ни зајде, ни угасна. Небаре некој струп ни остана на устите. 
Ама, јас знаев дека вака ќе дојде. Уште кога го најдов врзан Павлета Катин. Ја извади главата од под сенката на дрвото и почна да се ѕвери по мене. 
— Што правиш овдека, го прашувам. 
— Чекам да ме стрелаат, вели. 
— Зошто, бре? 
— Мислат дека бегав во Југославија. 
— Сакаше да дезертираш? 
— Не сакав, вели, не знам и јас што сакав. Се загубив во шумата и ме фатија... Да ме фатеа на албанска граница, вели, не ќе беше ништо... 
— Ами, сега? 
— Направете се господ, вели. 
— Како, го прашувам. 
— Спасете ме, вели, зашто многу сум ве сакал. Секаде ве мислев, вели. 
— Но ти си осуден според воените закони, му велам, а не според некој мој параграф. 
— Вие можете... 
Ми се нажали и отидов во штабот да молам. Ама, таму не сакаат да чујат. Ме вратија ко немиена, што се вели. Сега не знам со кој образ да му се појавам. 
— Ништо, велам, таму ништо не се повторува двапати. Попули му се уште малку на сонцено, велам. 
— Знаев, вели Павле Катин, ве познав по одењето. Да бев Грк ќе ме спасевте, вели, вака ми се удвојува вината. 
— Биди барем храбар, го куражам, секој мора од нешто да умре. 
— Зар вака и зар сега, вели. 
— Никој не знае кога ќе згреши, му велам, и никој не знае каде... Подобро да ти ја слават смртта, отколку животот, велам. 
— Ги знаете моите родители? 
— Ги знам, велам, не можам да лажам. 
— Идевте со Оливера Поточка, вели. 
— Идев и со други, велам, идев и сама. 
— Однесете им ги барем кошулава и чевливе, вели, да не одат така попусто. И не кажувајте им ништо за ова, вели. 
— Не кажувам, велам, а усните ми се лепат, одвај ми се провира зборот. 
— Речете им дека сум загинал во борба... 
— Ќе им речам како што велиш... 
— Што мислите, многу боли? 
—Повеќе боли додека прашуваш дали боли. Останало само живите да ги боли. 
— Кажете дека со лесна смрт сум поминал. 
— Добро, велам и ја вртам главата, не сакам да ми ги види солзите. И тогаш многу се уплашив да не ми дојде да го пуштам да побегне. 
Кога му ги врзаа очите мислам дека сонцето припече како пред врнење. Е, тоа пукање уште ми се слуша, си го носам со мене. Па, нему и крвта со човечки глас му плачеше. Ги занесуваше долиштата, се оѕвиваше којзнае каде. 
 
26. 
Иде началникот Пиракли и ни вели: 
— Барам написмено за сите ваши патувања во Југославија. Со кои луѓе се среќававте, вели, и какви задачи добивавте? 
Јас зедов, се насмеав, а по мене и Оливера Поточка. Му иде и тој да се насмее, но нему и насмевката не му е искрена. 
— Напишете тоа што било, вели и ни подава хартија. 
Зедовме напишавме, ама нашата вистина не им се допаѓа. 
— Да напишете дека сте врбувани од Озна, вели Пиракли, нè тера да се сетиме на нешто што не било. 
— Ние, своите деца си ги сакаме, ни вели Димитриос Парцалидис. Но ако згрешат, сами ги казнуваме. Овдека вака, вели, на своите колена си ги колеме. Го собира гласот во устата, ко вода во дулец го собира и нè прска, мораш да си го покриваш лицето. Па тој, и кога не зборува, го загадува воздухот. Доволно му е нас да нè види. Ќе му застанат очите наблиску и веќе ништо не пушта меѓу нив да помине. Господе боже, со кои сме се дружеле сиве овие години, господе? Сега сите бараат да признаеме нешто, да осудиме некого. Еден ќе излезе, друг ќе влезе. Сите станале иследници и сите се фаќаат за Југославија. Дознав дека се уапсени и Апостол Макаровски и Силјан Лилјаков и Лазор Рогожаров и Паун Радевски. Ме фаќа некој бес, како бесно куче да имам врзано за срце. Ми кине меса, а ми е страв да го пуштам надвор, да го одврзам. 
Влегува и Михајло Горачинов, се измолил некако да го пуштат и влегува да ме види. Ми го исправа лицето, ми го милува и само шепоти: Мојата малечка затвореничка, мојата малечка затвореничка, милаче мое, милуваче мое! Така некако... Јас сум ја свртела главата некаде, којзнае каде. Ако една револуција завршува со победа, вели Горачинов, со победата завршува и самата револуција. Јас ништо не му враќам. Тебе ти зборувам, вели Горачинов. Немој повеќе да ме посетуваш, му велам. Не вели ми така, вели. Не сакам и ти да заглавуваш, му велам. Јас сум веќе заглавен, ми вели, до гуша сум заглибен. Зар го заборави писмото за брак? Не било пишано, велам, сè требало да е и на друго место запишано. Јас ќе го запишам, ми вели, пак ќе го напишам. Море, бегај дури имаш време, му велам. Зар не ме сакаш повеќе, ми вели. Не ни оставија место за сакање, му велам, но Горачинов веќе ми ја затвори устата, не ме остава така да зборувам. Ми падна жал, што се вели, првпат го гледам со толкава љубов и со толкав очај одеднаш. Михајло Горачинов. Му ја навалив главата на градите и ќе му речам: 
— Колку силно ми чука срцево. 
— Не е твое срцето, вели Горачинов, тоа е моето. 
Оливера Поточка стои онака во ќошето и — ни вака, ни така. 
 
27. 
На 7 октомври, утрото, ја кренаа Оливера. Ме оставија сама во собата, а собата голема, што се вели, не е само за еден човек. Цел божји ден да разодувам, ко жолта мрава, ко бесна мува меѓу ѕидовите. И само да се прашувам: кај ја однесоа неа, господе, зошто ме оставија мене? Неизвесноста ти била жива краста: колку повеќе ја чешаш, толку повеќе те јаде. Така да се бувтам до вечерта. 
Вечерта пак ми ја вратија Оливера Поточка. Влегува уплашена и иде право на мене, ми се обесува. 
— Што е сега гушкањево, ја прашувам, а таа само ме стега. Ја стега и устата, шмрчка со носот, го џебурка лицето. 
— Мори, имаш уста или немаш, ѝ велам и ѝ ги тргам рацете откај мене, ја седнувам до ѕидот. Кажи, кај беше? 
— На судење, вели, ѝ трепери гласот, ѝ замалуваат зборовите. 
— И? 
— И сите нè осудија на смрт. 
Јас си подголтнав и Оливера Поточка почна да ми се оддалечува, да се смалува. Ќе ми појде дури онаму онака и пак ќе ми се врати. Ја гледам и не знам што да прашам повеќе. Ми застанал умот. Повеќе и нема за прашување, што се вели, стравот слегол до коски, ама мораш нешто да правиш. 
— Сите нè осудија? 
— Сите до еден. 
— Мене не ме викнаа на судење. 
— Трета си на списокот. 
Пред мене еден пајак ми влегува во видот. Трепка со танките и раскрачени ножиња и влече некои конци по ѕидот, си работи ко плетачка. Нема друга грижа гадинката, си велам, таа си живее, а ние треба да умреме. Ми се накрева некоја завист и потреба за омраза, за одмазда. Изместена работа, што се вели, оштетена. Станав, го турнав пајакот и го згмечив на подот. Небаре оревче ми крцна под стапалото. 
— Што правиш, прашува Оливера. 
— Се одмаздувам, велам, кои беа судиите? 
— Целото Политбиро, вели Оливера Поточка, а имаше и претставници од сите комунистички партии. 
— Зошто сме криви? 
— Дека сме живи, вели, дека сме причина за поразот. Нè нарекоа југословенска агентура во редовите на НОФ, АФЖ и НОМС. 
— А кои сме осудени? 
— Апостол Макаровски, Паун Радевски, ти, јас, Силјан Лилјаков, Филип Хаџиевски, Ристо Коларов, Лазор Рогожаров и Манол Форевски... 
— Значи, Горачинов се извлече. 
— Според Захаријадис, вели Оливера, и тој станал жртва на националистичката империја на Апостол Макаровски. 
— Е, ѓубре, велам. 
— Кој, прашува Оливера Поточка. 
— Па, Горачинов, велам, малку е и ѓубре да речеш. 
— Но тој повторно го истакна предлогот за брак со тебе. 
— Вода ќе дупне за мене, велам, ќе се откаже. Ќе го преправат, велам, ќе го присилат. 
— Ако сака дотаму да падне, вели, ако е дотаму дојдено. 
— Дојдено е, велам, сè е така дојдено, повторувам. Ми се врти ко на трчање, што се вели, да не знаеш кај си подзапрел, а каде си продолжил. На едно место си запрел, а од друга страна си тргнал... А ниедно место непознато. 
Под прозорецот вртат борци и само приѕираат нагоре. Нешто зборуваат, ама зборот им се губи, им се расипува. Меѓу нив е и стариот стрико Васил кој прв се пресрами да ми каже дека сум трудна. Ја крева и тој главата нагоре, како кокошка кога пие вода. Очите му светат ко догорчиња, готов е да се расплаче. Еднипати идело така: секој за себе да плаче, а еднипати да им е заедничка солзата на сите. 
 
28. 
Околу полноќ дојде еден вооружен вод албански војници. Нè кренаа и нè изведоа. Сега ќе нè потпрат на некој ѕид, си велам, ми се усвитува главата и премирам. Надвор е мирно, си го слушаме и дишењето. Како шепотење на трева, како шумолење на гора. Така ми иде. А си го слушаме и срцето. Сè погласно ми станува неговото тропање. Дали ова ноќеска, ќе му е последно? За сè нè излажаа. Дури и нашата смрт, на лага, ни ја изнудија. Не нè оставија да си ја видиме староста, што се вели. На еден крај од дворот, пред касарната, гори светло. Всушност, на врвот од една бандера мижурка гола светилка. Колку да се начешла Лазор Рогожаров. И тој, навистина, се чешла. Ја фатил главата меѓу дланките и само трза со чешлето. Селото гори, вели Паун Радевски, а Лазор се чешла. За кај се дотеруваш, му вели, за оној свет онаму? А оти да умрам разбушавен, вели Лазор Рогожаров и си го растерува патецот надесно. Ова, којзнае кој пат ними им е затвор. На многу пусти острови, тие биле единиот живот. Над нас се поснижило небото и некои црни облаци се буричкаат, трчаат, се кинат. А тивко е, мислиш сè е позаспано. И тогаш пак се чу ѕвечкањето на куршумите и желевцата, извадени од раните на борците. Првин се чу од едно место, а потоа од сите прозорци на касарната. Се огласува штамата. Тераат некоја жална музика, небаре штурци во темницата. Гледаме само човечки сенки, налактени по прозорците. Ни ѕвечкаат со куршумите и со желевцата, нè поздравуваат со своите одликувања. На војниците им иде да пукаат во прозорците. Да пукаат и да пукнат. 
 
29. 
Нè однесоа во Бурели. Двајца по двајца во ќелија. Само Апостол Макаровски го оставија сам, не го даваат со никого. Боже, колку мачно чкрапаа резињата и колку долго се оѕвиваше мракот меѓу ѕидовите. Не знам колку време стоевме така загубени. Јас и Оливера Поточка. Не можеме очите да ги навикнеме на студената темница. Ми се крева кожата и ми се собира, ми се стегаат крвните садови. На бетонскиот под е фрлена само една рогузина. А есено време, што се вели, и студот е секаде заседнат. Отсекаде каса. Стоиме така и тресеме клинци. Ја имаме само шинелата што ми ја даде претседателот на Земјоделската партија, Пападимитриу. Ме најде еднаш кај чешмите, се изварди и ми ја наметна преку рамена. Вас ве чека долг пат, рече, а голо здравје е готова болест. Многу благодарам, му велам, а не ми текнува да го прашам за каков пат ми зборува. Ако не можеш да вратиш, ми вели, обиди се да запаметиш. 
Се туткаме во шинелата од Пападимитриу, се завиткуваме со Оливера Поточка. Ќе потргнам јас и ќе ја отскријам неа, ќе потргне таа и ќе ме отскрие мене. И кај се спиело кога сонот ти е разбиен, што се вели, наполно украден. 
Утрото гледаме дека отсекаде капе вода. Како да плачат ѕидовите, обрастени со габи, со мувла. Мачно. Со мака се провира и светлината внатре. А внатре не сме само ние: купишта чкрапји, стоногалки, и вошките што сме ги донеле со алиштата наши. И болви, болви, да врие од болви. Ти се качуваат по нозете, ти скокаат по лицето, те шетаат и те дупат по снагата. Ние само се дрпаме, кинеме меса. 
— Соба за младенци, вели Оливера Поточка и се досега да се почеша. Манол постојано ми зборуваше за деца, вели, за полна куќа деца. Едното ако не чини, другото ќе чини. Само да го фрлиме оружјето, ми велеше, и ќе почнеме да правиме деца. Да си ги измиеме рацете и ќе почнеме. Кандило од тиква, вели, фенер во магла. 
— Исклучи го светлото и затвори ја чешмата! 
— Што ми велиш така, вели. 
— Да ја затвориш устата ти велам. Стани да видиме кај сме! 
И легнавме да тропаме на вратата. Ни отвори еден војник и нè води кон нужниците. Врвиме меѓу ќелиите, долапите, и кашламе за да нè чујат другарите. А и ние да чуеме дали им е блиску гласот. И не чекавме многу да ни се јават. Ние накашлај се, тие накашлај се, искашлај се. И стана едно големо кашлање, што се вели, небаре жабокрекање. Војникот само нè поттурнува и вика: 
— Мјафт, мјафт, мшеле гојн!11 
Во нужникот нè среќава жена: уште само очите и коските се на неа, нема сенка за повеќе. Зошто си овдека, ја прашуваме. Дека сум Македонка, вели. И ние сме Македонки, ѝ велиме. Значи, за исто сме осудени, вели. Како ви се падна и вам за исто? Така требало, ѝ велиме. Нам секаде за исто ни се паѓа. Добро е што сме криви само за исто, вели. Некој мора да остане на исто. Но одовде само мртов се излегува, вели. И војникот пред вратата тропа да излеземе... Почнавме и да ослепуваме, вели жената. При здрави очи да ослепуваме. Дали од помијата што ни ја даваат за јадење? Наеднаш, како што одиш, ќе ти се затегне виделото. Нешто како кокошкино слепило... Што ми стана на очиве, си велиш, зар наеднаш се стемни? И само ги триеш клепките, вели, ја туркаш темницата... И војникот ја турка вратата од нужникот. Тропа и ја турка... И после ќе ти даваат зелени пиперки и зелка, и така ќе ни ги отворат очите. Ќе чекаат повторно да прогледаме, вели. Војникот не чека и ја развалува вратата. Нè истерува од нужникот, ни тропа на главата, по плеќите, нè удира кај ќе нè завтаса. 
Седнавме на рогузината и се чешаме по набивките, по удреното. Се гугуриме така и подбркнуваме тиќе. Не знаеме ни што време е, ни уште колку имаме ние. Сме се скукалиле, што се вели, и чекаме да нè изведат на стрелање. 
— Ти е страв, Оливеро? 
— Не ми е, вели Оливера Поточка, којзнае зошто, не ми е. Дали дека сме заедно, вели. 
— Ами, оти молчиш, ја прашувам. 
— Сакам да се навикнам на молчење, вели, по смртта ќе немаме друга работа. 
— ,На жените само со бакнеж можеш да им ја затнеш устата", ми рече еднаш Горачинов. 
— Мене, Манол, не ми кажал таква работа, вели. 
 
30. 
Вечерта ни префрлија две парчиња леб, една кутија цигари и кибрит. Ни ги отпуштија вака на подот. Едно видување лебот и ни се сојаде, што се вели, се сетивме дека сме гладни. Ама, лебот е живо тесто. Стегни го малку и вода ќе ти прокапе. Ти е страв да го закасаш со устата; ти се лепи на забите, ти се рочка меѓу прстите. Жива кал држиш. А ни се сплескал мевот за јадење, ни се завртиле и ушите. 
— Ништо од јадењево наше, ќе рече Оливера, туку ај, да запалиме по една. 
— Ај да запалиме, ѝ велам. 
Чкрапна Оливера со кибритот: ми ја пали мене цигарата, си ја пали и својата. Ја гледам како влече, како ја полни устата со чад. Мене ми е прва цигара и гледам како се трга чадот. Се учам. Но наеднаш нешто ми се завалка, ми се препречи и ми застана овде под гушава. Ми скокнаа очите, ќе ми излезат. Кашлам, рипам, се давам: ми се тркалаат солзи по лицето. Олкави вака, ко голушки од црешни. Оливера ме удира по плеќи и се смее. И таа се засркнува од смеењето. 
— Што направи, мори Небеска? 
— Чад ми влезе, велам, целата се наполнив со чад. 
— Мори, не е чадот за најадување. 
— Што сака нека биде, велам, нели чекаме да нè стрелаат... И пак ја земам цигарата в уста: пувкам и мавтам со рацете, го бркам чадот од пред очи. Ни светкаат така жарчињата од цигарите и ни го угреваат лицето, ни го појаснуваат стравот. 
 
31. 
Нè извадоа да нè стројат. Нè фаќаат петлушка, двајца по двајца, и ни ги удираат лисиците. Ни подбелува месото над коските, ни зацрвенува. Ик, ик,12 викаат војниците и нè туркаат, нè товарат. Моторот од камионот работи, брчењето им ги покрива зборовите. 
Вртиме по некој нерамен и непознат пат и сè наоколу ни е непознато. Тревата насекаде е прегорена, грмушките извалкани од правта. Планинските гребени ми се гледаат крастави. Се исправаат, се наведнуваат, мислам ќе се превртат, ќе ни се истурат. Ќе погледнам така надвор, па ќе погледнам во војниците меѓу нас. Кај нè водат, господе, на кое губилиште? Сигурно живите не го знаат, а мртвите не можат да го кажат. Сè такви мисли ме демнат, молкум за срце ме фаќаат. Ете, дојде часот да се простиме со животот. Нè јадат шенци во кланцањето и веќе џагориме прекутрупа, не знаеме да се почекаме. 
— Мислете пароли за пред стрелачкиот строј. 
— На глуво ќе викаш... 
— Некој мора да чуе, нема глас што се загубил. 
— Ќе одбиеме врзување на очите... 
— Барем да се избациме... 
Војниците гледаат шашливо во нас и гледаат меѓу себе. Оружјето им подигрува по скутовите. 
 
32. 
Запревме во Тирана. Ни ги отклучија лисиците и пак нè затворија. Сега секој сам и насамо, што се вели, секој во своја самица. А в затвор, прво кај што ќе ти побегнат очите е прозорчето. Моево нема стакло. Има само една стишна решетка низ која паѓа светлината на подот. Некоја сиромашна светлина. А и подот е изгребан, небаре свињи да го копале. И не можеш да пречекориш од бубачки, од разни гадинки. Сè е поцрнето, ти крцкаат под стапалата. Ми мириса на мемла, на окучен глувчарник. Видов една метла зад вратата и зедов да метам. Павтам и удирам по бубачките. Тие се пикаат во метлата, се лепат, заглавуваат. Тркалам така клапчиња бубачки, што се вели, тутки смет и бубачки. Се вртам и бело гледам по ѕидовите. Ги бројам валканиците, наплувките. И тогаш нешто чув, ми проговори. Ја кревам главата уште повисоко и гледам дупка во ѕидот. Сосема горе, под таванот. Се подиставам малку назад, а оттаму ми светкаат очи. Неупатена во вакви изненадувања, не знам што да мислам. А очите си светат небаре кандилца. Ќе ми се појават и ги снемува. Дали некој був се пикнал во дупката или друго ми се привидува? 
— Шок, о шок, слушам одозгора. Кој сте вие, горе, прашувам. За Југославија, ми велат, оди уште поназад. Е, нема уште поназад, велам. Не можеме убаво да те видиме. Зошто сум ви да ме гледате? Сме заборавиле како изгледа жена, велат. Го плеткаат јазикот и на албански и на грчки. Ме молат да им се покажам пошироко. Разбрав дека се тројца во ќелијата и дека на смени ме гледаат. Ќе се качи едниот на рамената од двајцата, ќе го исправат тие до таванот и ќе го крепат. Ами, оти за Југославија, ги прашувам. Научили смо мало српске речи, велат, на изградњи пруге Тирана-Елбасан. Радили смо и смо певали: 
,Ми имамо три народна сина, 
Енвер Хоџу, Тита и Стаљина". 
Си зборуваат така преку отворот, низ дупката од ѕидот. Ми кажуваат дека за тие неколку научени српски збора ги затвориле како ревизионисти. Да не им го растурат комунизмот. Сега не смееш да знаеш колку што знаеш, ми велат, туку само онолку колку што сакаат тие. Не ме гледаат убаво, не ми се познава сè на лицето и ме прашуваат, каква ми е косата. Кадрава, им кажувам. А лицето? Лицето ми е ситно, велам, ама со големи очи. Од страв, ми велат. Може од страв да ти се големи очите. Стравот ми помина, велам, но очите ми останаа големи. Ами, зошто сте вие затворени, ми велат. И ние за Југославија. Како така? Така, велам, јас сум Македонка, а во Југославија има македонска република. Море беља, море беља, ми велат. 
Се заимавме и секое утро ќе ми се јават: 
— Калимера, синдрофиса Небеска13. 
— Мир манѓес, шок14, ќе им одговорам. 
Ко славејчиња од кафез ми се јавуваат низ ѕидот. Тие ќе ми речат на грчки, а јас ќе им вратам на албански. И после пак ќе ми велат да им се покажам пред дупката. Ќе ме молат да ја симнам шинелата од мене. 
 
33. 
Снег уште не сум видела надвор, ама дека прозорчето без стакло, кожата постојано ми стои намовната. Како на искубана кокошка. Ќе бувне ветерот низ решетката и ќе се срони ко песок на мене, ќе ме згугурави. Начисто се смалувам во алиштата, што се вели, полжав се правам. Ќе се преместам после во позаветно и ќе тепам бубачки. Сета сум овулена од студ и бубачки. 
Една доцна вечер слушам свирење со уста. Речиси, сè е умртвено и се слуша. ,Калинихта липон, сеафино." Некаде однадвор ми иде свирењево. Мора да е Горачинов, си велам, му ја познавам и свирката и песната: ,Добра ноќ, јас веќе те оставам да спиеш". Гласот ко светулка ми доаѓа во ќелијата. Многу убаво свиреше на уста. Светни-угасни ми прави гласот во темницата. Не додржав и рипнав ко мачка на прозорчето. Се обесив на решетките. Немав многу тешко за држење. Стојам така и ја поземам мелодијата. Свиркам и јас, му враќам на Горачинов. Со свиркањето си разговараме. 
Оттогаш постојано така. Така навечер, така наутро. Ќе ме поздрават првин Албанците од ќелијата, па ќе се јави Михајло Горачинов. ,Пилето ми пее, рано на сабајле", се тешиме, се крепиме. ,Па и робовите се казнети да го сакаат животот, исто како и нивните господари," рече еднаш Апостол Макаровски. 
 
34. 
Имав едно поткршено моливче и секогаш оставав пораки по ѕидовите од нужникот. Секое пуштање в нужник, ќе чкртам, ќе пишувам: како сте другари, пишувајте, другари. Сакам некој и написмено да ми се јави. Ама одговор никако да најдам. Само моите графити стојат на ѕидот. Сами. Дали ги виделе, господе, дали не ги виделе? Можеби немале време да ги видат. Не те оставаат многу таму, не ти даваат колку што треба. Сè е мерено по нивно. Ако се задржиш подолго, може и со гол газ да те истераат. И тогаш ќе те тера само на плачење. Или на пеење. Еднаш и јас сум ја пеела ,Бандиера роса"15. Сум зела да подвикнувам, а тројцата Албанци веќе идат по мене. Бандиера роса. Пееме првин тивко, што се вели, накусо го поземаме гласот, а после и на посилно го пуштивме. Се втасуваме така со гласовите, си ги затоплуваме ќелиите. Стражарите не можат да нè запрат, да нè заплатат. Ни викаат, ни тропаат, ама кому ќе му речеш?! После ни влегоа да нè тепаат... Кога ми врза еден една, сета глава ми се заврте околу вратот. Околнаокол вака. Шибна крв од носот и тргнаа светлинки да ми летаат нагоре. Мислам уште излегуваат. 
 
35. 
Веќе неколку дена го нема Горачинов да ми се јави. Албанците ќе ме поздрават, а Горачинов го нема. Зар го преместија. Чекам наутро, чекам навечер, ама од никаде ништо. Ами, ако го стрелаа? Си помислувам и на најлошото, што се вели. Секаде ќе ти појде умот. Може еден по еден ќе нè ликвидираат, си велам. Тоа убедување уште повеќе се зацврсти утрото, кога дојдоа по мене. 
— Адио, шок, им викам на Албанците од соседната ќелија, адио! Изврве времето мое... 
Војникот ме гледа од вратата, ама не знае што зборувам. 
— Адио, синдрофиса Небеска, ми се оѕвиваат Албанците од ќелијата. 
И тие се проштаваат со мене. 
 
36. 
Надвор се сите изведени. Ми стојат онака ко светци на средината од затворското двориште. Алиштата им се мавтаат, ќе им избегаат панталоните. Ако не беше со нив и Оливера Поточка, којзнае дали ќе ги познаев. Главите им се покриени со долги коси и завиткани во бради. Обрастени, што се вели, не им се познава лицето. До нив стои вооружен вод војници. Ете, дојде да нема веќе чекање и да нема што да се чека. Ми преоѓа погледот на оружјето што го држат војниците. Го досегам врвот од цевките, мушицата, чкрапецот, кундакот. Колку ќе трае нашето умирање, господе? И тогаш, наеднаш, ми дојде да се прекрстам. Срам, не срам, ама ми дојде. И да се прекрстам, и вака да си ја покријам главата. Одвај сум ја задржала раката. Првпат толку да се уплашам. Друго е да е во борба, да си упатен некаде, на некого. Вака си бессилен, што се вели, и имаш непријател и немаш. Го гледаш само џелатот. 
Наближувам така и гледам дека и луѓето биле врзани со ортома. Еден за друг и сите заедно. Жив букет. Видов дури кога почнаа да мрдаат со нозете. А бре, вие сте? Ние сме. Оти не се кажувате, велам и се пуштив кон Горачинов. Војниците ме фаќаат и не ми даваат да мрднам. Сета сум омаена, омрлушена во снагата. Нема со што да се отмам, да се задржам. На другата страна ја дргастат Оливера. Ја откинуваат од Манол Форевски, ќе ѝ ги прежилат рацете. Цел вод вооружени војници. Дали ќе можеме да се видиме по смртта, господе? 
Камионот е наместен, капакот отворен, а војниците се чудат како да ги качат мажите така, на купче, врзани. Ги вртат, ги туркаат кон камионот, ама тие се нагазуваат, се тргаат, кон сите страни се влечат. Кај можеш така луѓе да качиш. Ќе ти дојде за смеење, па ќе се сетиш кај те водат и, смеењето ќе ти се поткине. А луѓево само се вртат ко клапче, ко клобурец. Едни чекорат напред, други се враќаат назад. Силјан Лилјаков знаеше албански и ќе рече: 
— Ставете штица на камионот и тргнете нè сите наеднаш! 
— Да беше толку умен не ќе беше врзан, му велат. 
— Секој врзан избудалува, вели Силјан Лилјаков и ние пак почнуваме да се смееме. На сета мака се смееме. Во несреќата имало повеќе место за смеење. Ако е за право, секоја несреќа е смешна. Сериозна е само среќата, што се вели, оти е многу кратка и ретка. Не знаеш како ќе те затекне, кај ќе те изненади. 
Војниците, и покрај сè, го послушаа Силјана Лилјаков. Донесоа штици, талпи. Ги потпреа на камионот и ги забраа да ги туркаат другарите. Ко некоја бала ги туркаат, ко траба шајаци. Потоа нè зедоа нас со Оливера Поточка и ни ги штракнаа лисиците. Една рака моја, една нејзина. 
 
37. 
Камионот наеднаш шлибна, ни ги исфрли главите од вратот. На Ристо Коларов му падна капата. Ко со рака да му ја зеде ветрот. 
— Ми падна капата, ми падна капата, почна да вика Ристо Коларов, то капело му петаксе! 
— Тебе ќе ти падне главата, му вели офицерот, а ти жалиш за капата. 
И, ајде сега не сврти ја пак на смеење, ама насмевката кон никаде не оди. Ни мрзне на уста, не излегува. Што ќе правиш: откако ќе паднеш, ќе видиш колку си бил на високо. 
Камионот веќе се искачува по превоите, преслопите, врти по свијоците, нè занесува на кривините. Туку ќе нè истркала на една страна и ќе нè смеша со војниците. Ќе нè дотера на олку, што се вели, уште да се избациме. Тие ќе го кренат оружјето и пак ќе нè турнат назад, ќе нè седнат. Над нас се забира мушамата, церадата и ни ги отскрива главите. Ни тресе прав одозгора. Убаво го осеќам паѓањето на правта: ми влегува во очите, ми застанува на веѓите. Подрипнуваме така, и гледаме во машинките од војниците. Дали ќе нè стрелаат со нив, или со друго оружје? Енѕаме ни се кланца водата, ни се тресат образите. 
— Не мислев вака да загинам, ќе одмемоли Филип Хаџиевски. 
— Чекај, уште не си загинат. 
— Југославија ни го турна лостот, вели Паун Радевски. 
— Сталин, вели Лазор Рогожаров, Сталин ни еба мајката, а не Југославија. 
— Јас не верувам. 
— И јас сакам да не верувам. 
— Е ај, ќе видиш, му велам. 
— Е ај, ќе видиш, ми вели. 
Патот е сиот подлокан и едно тркало избегува во ендекот. Клап, и не оди понатаму. Вр, вр, вр, сè на едно си врти. Ајде, сите војници долу. Слегоа и туркаат. Ги вкопуваат нозете во измиената, речиси оголена земја. Го стегаат газот, го собираат. Ги гледаме сите одозгора. Оооп, оооп, оооп! Камионот потпукнува и присмрдува на чад и бензин. Некоја остра и тешка смрдеа. Ајде, пак. Излегуваат од чадот војниците, се качуваат и пцујат. И овдека само ние сме криви. Камионот настранува и се исправа и кашла среде оглоданиот предел од зелени смреки и темни, препланети грмушки. Ќе помолчиме ние и пак ќе се спречкаме: 
— Ќе нè стават на ортома... 
— Не бре, ќе нè пукаат... 
— Риби ќе ранат со нас, вели Манол Форевски, еве, Драч ни се ближи. Сигурно ќе нè истурат в море, вели. 
— Не плачете од денеска за утре, вели Апостол Макаровски, изгледа одново ќе нè судат во Букурешт. 
— Зар пред седиштето на Ибе ќе нè стрелаат? 
Ја поткревам главата над церадата собрана зад кабината и наѕирам. Морето е веќе пред нас, се набира и се рамни, се рамни и се исправа. Удира во бродот што ќе нè крене. Товарни брод ,Одеса", СССР. Одново почнува некое пламче надеж да ни папоти во градите. Бродот ќе ни ја одложи смртната казна. До ново известие. Можеби Советите ќе ја прифатат нашата вистина. 
— Нашата вистина никому не му треба, вели Апостол Макаровски. 
— Ќе умреме? 
— Не знам, вели, но и умирањето е дел од нашата партиска обврска. 
Од бродот нè гледа капетанот, целиот екипаж. Морнарите само се цукаат со устите, потпукнувајќи со јазикот. Нè гледаат како се тетеравиме, слегувајќи од камионот, и се чудат. Ние, што се вели, не можеме и сенката да си ја носиме. 
— Что они зделали, вели капетанот, они не пахожи на људеи16. И дава наредба да се истрижат мажите, да се избричат. Косат трње на луѓето. Што ќе чешлаш сега, му се смеат на Лазор Рогожаров. Тој фатил в раце едно парче коса, ја врти меѓу прстите и вели: барем не ќе морам под капа да ја кријам. Морнарите нè пувкаат, нè запрашуваат и го собираат носот, ја вртат главата. Аргатска работа. Некои почнуваат и да киваат. Ни прават општа дезинфекција, што се вели, не сакаат болест да носат на бродот. Ми се сноваат луѓето оголени и побелени, мислиш мртовечки глави носат. ,Писание, би рекла мајка. Што може да ти се запише на главата, не може на книга." 
 
38. 
И сега ајде, што се вели, тргнавме по вода. Од водата се накрева издишка, ти свири на уши, сол и јод ти лепи на устите, мене уште со прво ме потера на повраќање, сета сум ко ошумоглавена, воздухот ми станува плиток, не можам да го досегнам, не ми втасува дишењето, а отспроти Паун Радевски ја пресоставува песната, ,Ена карави апто Пиреја" и, наместо еден брод тргнува од Пиреја, тој пее ,еден брод со нофисти17 тргнува од Драч во незнајно", ааааа, тис, си пее, ена карави аптом дирахион пуехи меса Нофитис", си пее, а нас ни се приплакува, морнарите не знаат зошто ни иде така и нè бркаат од палубата долу, во утробата на бродот нè слегуваат, кај котлите, кај машините и тогаш Паун Радевски запира со песната, се истава настрана и настрана нè гледа, дали тогаш се сети дека жената и детето му останаа во Албанија, не знам што се скрши толку за да стои само заделен, ко забошотен човек, го гледаме ние Радевски, а Апостол Макаровски ни покажува две кабини со врати на заклучување, одете вие во кабините, ни вели и едната ни ја дава мене и на Горачинов, а другата на Оливера Поточка и Манол Форевски, вие сте сепак брачни другари, вели, да не испадне нашиот брак реакционерен, велам, ние и така сме прогласени за реакционери, вели Макаровски, и само ги врти граорестите очи покрај стрмниот нос, му потпукнува некое старо пламенче во нив, му пламти, а тој само оди, тумара, поднаведнат од својата височина, оди на едно исто место, а секогаш различно под него, боже, колку е злоставуван и од фашисти и од комунисти, оставен само по скинати чорапи, речиси бос, подгазувајќи си ги црвените палци со петиците, криејќи си ги напати ко штркот зад колено, спиејќи само на една нога; ме нацрпува и ме крева в раце Горачинов и ко невеста ме внесува во кабината, да не сум ти тешка, му велам, чевлите ти се тешки, ми вели Горачинов, тоа е најтешкото на тебе, ми вели, а пред вратата аплаудираат и Силјан Лилјаков и Филип Хаџиевски и Ристо Коларов и Лазор Рогожаров, што ќе правиме ако нè разделат, му велам на Горачинов, ништо, вели тој, в затвор не можам да те изневерам, а на бесилка уште помалку, ми вели и ме легнува на креветот, којзнае дали ќе ме сакаш после, му велам, којзнае дали ќе можеш да ме сакаш, ако не можам да те сакам, вели, ќе можам да те тепам, како ѓуптинот ѓупката, вели, првин ќе те завиткам во една черга, вели, за да не можам на место да те отепам, и после ќе мавам, ќе мавам, вели, дури да ме заболи раката ќе мавам, дури да те засакам повторно, вели, и после на секое удрено место ќе те бацувам, вели, за да се сетиш зошто било тепањето, вели, младоста сонува, му велам, а староста само се сеќава на сонот, рекол некој, колку деца ќе имаме, прашува Горачинов, јас веќе имам едно, велам, ти имаш, вели, но сакам и јас да имам, ја знаеш приказната за штркот и штрчицата, ме прашува, кажи ја, му велам, некој ѝ ги заменил јајцата на штрчицата што ги лежела, вели, а кога јајцата се испилиле, вели, штркот видел дека испилците не се негови и почнал да ја врти главата над гнездото, над голиштарците, и само штракал со клунот, замавнувал како човек што се крсти, вели, штракал и се гледал во испилците и во штрчицата, вели, а потоа викнал и други штркови да го видат срамот, вели, и тие ја истерале штрчицата настрана и долго штракале, се договарале за потаму, вели, и после ја викнале штрчицата назад и почнале да ја тепаат со клуновите по глава, вели, так, так, так, а таа само стои, а потоа ги отепале и голиштарците нејзини, вели, ги кренале високо и ги отпуштиле озгора; лежам јас ко пуштена одозгора, мислам од врвот на небото, белузликаво како немирните лисја на маслинките што ми светкаат од брегот, умот веќе ми е избеган кај детето во Чехословачка, Оливера ми кажа дека некои деца биле уште уплашени од војната и дека не можат да спијат, а кога ќе заспијат викаат во сонот и бегаат од постела, се кријат под креветите, некои само да чујат брчење на камион или трактор, и ќе почнат да скокаат низ прозорците, си мислат авиони и тенкови идат и ќе се пикаат по грмушките, ќе се тресат ко пилиња, негователките ќе ги бараат, а тие ги затвориле ушите и очите, само устите им стојат отворени, ама пак не се оѕвиваат, не се кажуваат; оти не се оѕвиваш ми вели Горачинов, кај беше досега отидена, ме прашува, по ортомата своја, му велам, и јас не знам кај бев, а надвор се смеат, на вратите од кабините ни напишале ,То долапи ефтихијас"18 и се смеат, колку патрони чеиз му донесе на Горачинов, ми велат, да имавме ракија, вели Горачинов, ќе ве викневме на блага ракија, и ќе фрлавме пушки, вели, свртете на друго, вели Ристо Коларов, здравувајте нè в образ, бацете ни рака, вели, не го погоди моментот, вели Горачинов, историскиот момент, ова не е свадба, туку свадбено патување, вели, дури си млад сè можеш да кажеш, што се вели, сè ти се може и сè ти прилега, и јас гледам како се стемнува и како цело небо ни слегло во морето, сосе ѕвезди и сосе месечина и си мислам дека сме тргнале по небото, сме се закренале на некоја пловидба меѓу ѕвездите, целата сум зашумолена и пренесена некаде, некоја голема умора ми се обесила на клепките, ми натежнала во коските, нешто гледам, а повеќе не гледам, како до половина да сум заспана, завлезена во сонот; си ја сонувам свадбата своја на бродот, над мене крикаат галебите и ме удираат со клунот и со крилјата, ми го туркаат венчето и ми го дрпаат превезот, ќе удрат во мене, па ќе удрат со мевот во морето, ќе се лизнат, замрешкувајќи ја водата со ноктите, јас се бранам вака, со двете раце се бранам, а Горачинов си ги прекрстил рацете на градите и од место не се помрднува, што се вели, се загледал некаде, гледаат и морнарите, что такое, что такое, велат, они праветрение, извеани, изветреани нè прават, оти не си до мене, му велам на Горачинов, јас сум до тебе, ми вели тој, јас цело време стојам до тебе, ми вели, ами оти не ме браниш од галебиве, му велам, нема со што, ми вели Горачинов, гледаш дека ми се зафатени рацеве, и после како да сме гувееле пред сонцето паднато во водата, се наведнуваме небаре пред свекор, пред свекрва, што се вели, а водата светка, си потфрла тркалца од бела пена, како ситни пари да сум пуштила, да сум фрлила во водата и парите ги собираат плипот деца, а после не биле деца, туку јато риби, изрипуваат нагоре, им светнуваат белите мешиња над водата и тогаш од бродот ми паѓа Горачинов, се провира и ми се губи ко јагула меѓу рибите, јас викам по него, но гласот нерастурен ми се враќа назад; се враќам и јас од сонот, а надвор веќе почнуваат да паѓаат снегулки, ветрот само ги врти во воздухот, ги пушта и ги втасува, одново ги завраќа назад, си игра шукшуле, што се вели, ги развева како цут од дрвја што се кубат, кој ќе пушти глас, ќе го наполни морето, ни викаат и бродот застанува, а ние молчиме ко глувци во дупка, ги слушаме само чекорите озгора, одат над нас небаре на глава да ни газат, и бродот одново тргна, сега можете и да пеете, ни велат, кај се пеело пикнат в дупка, си велиме, отсекаде бучи клокоти, и гледаме надвор, снегот си навева и се топи, се губи во водата, ако запреме во Костанца, ќе нè водат во Букурешт, си велиме и приѕираме во ширината што ни ја затвора снегот, и Костанца ја изминуваме, нè водат право за СССР, не ни заспала среќата на сите, вели Апостол Макаровски, сите со нечија среќа се шверцуваме, вели, ќе му украдеме уште некој ден на господ, и почнува некој студ да ни влегува низ процепите од бродот што се отвора однадвор. 
Надвор е веќе Одеса, целата нагазена со снежна покривка. Слегуваме, а виулицата ни ги примижува очите и нè занесува настрана. Ние сме голи, што се вели, уште само со летната партизанска облека на нас. Во униформите на англиската авијација. Едината јас ја имам и шинелата од претседателот на Земјоделската партија. Се туткам и се држам за Михајло Горачинов. Голема зима, велам. Голема, вели Горачинов, и Русија е голема. Сè мора да е големо во Русија, вели. Белки и правдата ѝ е голема, велам. Ќе видиш, вели Горачинов. И правдата и зимата и поезијата и возовите и ноќта и реките... Може и затворите, му велам, го прекинувам. Виулицата само нè шиба, нè завлекува. Ни ги кине алиштата, ни го дели месото од коските. Синило ни го прави лицето. 
Се поздравуваме со морнарите, со екипажот на бродот, ама рака никој не пушта. Ние ги подаваме рацете, а тие само нè гледаат. До свидања, ни велат, штасливи вам пути. Пуста среќа, пусто штастие: студот ни ги витка ушите, остинати ни се и 'рскавиците. На пристаништето нè чека ,Чјорнаја варонка"19. 
 
39. 
Ни отворија дури по три дена и три ноќи. Нè изведуваат да ја исфрлиме кантата со измет, а надвор капни-замрзни. Мислам дека и рибите во морето се замрзнати, нема ништо живо. Снегот веќе престанал да врне, ама студот си останал во воздухот. Чкрта, струже, отсекаде ги пушта ноктите. Скалите фатиле скреж, како голиштарец да се прошетал по нив. Секаде е стакло, што се вели, не знаеш од кај да поминеш. И, едно згазнување, ни се кренаа нозете пругоре. Мене и на Оливера Поточка. Кантата се плисна на нас и се истркала по скалите. Пцујат по нас стражарите, клучарите, а ние претаме во изметот, се валкаме. Ни донесоа вода и крпи, ама и водата мрзне. Не можеш да ја дупнеш, да ја заграбиш. А и крпата не се држи в раце. Побриши, побриши и собери си ги рацете в уста. Ама, дека смрделе, ич од кај си. Ги тресеме вилиците и си укаме во рацете, си дуваме да ни се пуштат прстите. Не ни пречи ни смрдеа, ни гнасотија, на сè си можел да се навикнеш. Ги бришеме скалите, се забришуваме и себеси, а долу, во душата, ни се плаче. Ни излегуваат солзите на очи, но студот и нив ни ги мрзне. Не можеш и солза да пуштиш, ко човек да се расплачеш. Сè во снег, во шушлек ти се претвора. 
Нè одведоа така на железничка станица. Нè пикнаа во Загвагонот, во фургонот за затвореници. Ова на друго ми мириса, вели некој. Нè делат во кафезите со решетки. Се вовираме, прежалени од сите на светот. Сега не верувам дека ќе нè стрелаат, вели Лазор Рогожаров и си ја чеша истрижената глава. Може ќе ни прават ремонт во некој сибирски затвор. Се разговараме низ решетките, се гледаме ко животни во зоолошка градина. И ги ливкаме коцките шеќер што ни ги дадоа за по пат, се лажеме. Возот си пувка, кљан, кљун, си патка. Само Паун Радевски сега не се меша со ништо. Којзнае што го боцна, што му стана? Се заделил, ко пес пред пцовисување, и уста не отвора. Сиот снег од Сибир не може нашата љубов да ја затрупа, вели Горачинов. Кажи и ти нешто убаво, му вели Оливера Поточка на Манол Форевски. Сибирски мечки да нè изедат, вели Манол Форевски, не се полнат џебовите со зборови. 
 
40. 
По два дена се појави Москва. Некаде на полноќ, којзнае кое време. Гледаме блескоти, сите светла ги запалила. Од секоја зграда се урева светлина. И тогаш некој кажа дека е Нова година. Ама и возот свирна, го кажа часот. Ајде да си честитаме! Ајде... Среќна Нова година. С новим годом, хроња пола, си викаме меѓу себе, им викаме и на стражарите. Стражарите одвај ги прифаќаат зборовите, но се сложуваат да нè отклучат со Оливера. И ние врвиме покрај кафезите и на сите, со ред, им честитаме. Се пресегаме низ решетките, си ги подаваме усните меѓу железата: Среќна Нова, С новим годом, за многу години! Се бацуваме така низ решетки. Само Паун Радевски не станува. Уште си стои заделен и гледа некаде надолу, ко над некоја бездна пред себеси. 
 
Од 1950 до 1955 година јас сум и заклучонаја и АО четиристо сорак адин, и товариш Тимјановна, и никој и ништо. 
 
 
1. 
Нè откачија на отворена пруга. Но тоа беше повеќе слеп колосек, глуво место. И после, под стража, право во Лубјанка20. Влегуваме со укит на лицата, на облеката. Полицајците нè гледаат, а ни око да им трепне, ни веѓа да им се крене. Мислиш, лицето им е само еден безначаен дел од униформата. Да ги штипнеш, па да видиш дали се живи. Од очите им дува само студ и цибрина. И не знаеш кај да гледаш, што се вели, ти е страв да ти се сретнат очите. Кај нè доведоа, господе, вели Оливера Поточка и се држи за Манол Форевски, се закрепува. Сега, испули ми се убаво, ѝ вели Манол Форевски, па после јас ќе ти се испулам. Којзнае друг пат дали ќе се видиме, ѝ вели. Те паметам, Маноле, му вели Оливера Поточка и му приплакува на рамото. А што знам, можеби од укитот што почна да ни се топи, ми се стори дека плаче. Но водата од Паун Радевски не беше од тоа. Убаво се виде дека човекот се помоча в панталони. И да се смееш и да плачеш. Едно цело вирче му се собра околу стапалата. Мислиш, се одмрзнува човекот. Не знам дали од страв го направи тоа или од нешто друго. Сè ми се чини од преголема радост. Оти сум чула кај вели: само еднаш да поминам по Црвениот плоштад и после од кај сакаат нека ми ја извадат душата. Толку пребргнат. Вистина, овде не беше Црвениот плоштад, ама не беше и многу далеку. 
Се утарам така, а луѓето ми ги снемува. Еден по еден ми се губат некаде. 
И, дури се свртев, веќе нема луѓе. Сме останале уште јас и Михајло Горачинов. Но полицајците и него го водат. Нè делат. Тој се обѕрнува, јас се обѕрнувам и пак ќе се повратиме. Ќе им се откинеме на стражарите и ќе се фатиме, ќе се досегнеме. Полицајците нè туркаат, а ние се драскаме, крв ни останува под ноктите. 
— Да ме чекаш! 
— Ќе те чекам! 
Не ни текнува друго да си речеме. А и немаш време, не ти даваат. Ме земаат и мене в среде и ме водат на дезинфекција. Ме баждарат за друг живот. Ме облекуваат во телогрејки, валенки, нараквици и ме оставаат во една соба, затворена ко јајце. Една бескрајна темница во која ти е ограничен и умот. Мислиш излегуваш од некоја магла и пак те снемува во маглата. Се удирам на ѕидовите, го губам здивот: не се дише од запурнина. Отсекаде капак. Земи сега чешлај се, Лазоре Рогожаров, се сетив на него и ми дојде да се насмеам. Се фрлам на вратата и чукам, гребам и збирам душа. Однадвор слушам: Запрешчаетсја стучат на двер!21 И јас си ги собрав рацете. Се слизнав и легнав на плочата. Бумбар. Ја ладам главата на подот и голтам прав. Ама и подот е топол. Неговата топлина ми преоѓа на лицето, ми ги дополнува образите. Многу рано те дадоа да пцовисаш, си велам за себе. И тонам така некаде, кон некаде. Крвта ми удира на уши, ми тропа. Водоврик ми е направено лицето. Пропаѓам, што се вели, а не можам да викнам, барем за крикот да се фатам, да се задржам. И така, не сум чула кога се отворила вратата. Руки в зјад и давај22. Си ги ставам рацете на газот и излегувам. И пред мене оди полицаец и зад мене оди полицаец. Се искачуваме еден кат погоре. Во ходникот седнала една дебела жена и си јаде бел леб и кашкавал. Ја преполнила устата, ќе ѝ пукнат образите. Почнав да се оближувам, ми дојде да пометнам. Ме поткопаа непцата. Исто ко на трудна жена што ѝ иде. А една мраморна тишина во ходникот: го слушам и џвакањето, млезгањето. Одам и само кај пешникот ми бегаат очите, кај франѕолата. Со очи ја заголнувам душата. Ќе ми избега и водата од уста. 
Го остави јадењето жената и се изврши примопредаја. Ме зеде за потаму. Ми отклучи нова ќелија. Не нада гаварит громка23, ми вели, а јас гледам во дебелиот слој паркетна маст што ми се лепи на нозете. Зар вака ќе стојам, си мислам, посадена во катран? Ако имаш нешто потреба, ми вели, потихонка стучи на двер24. 
Стојам простум и гледам во шпиончето на вратата. Немам друго за гледање. Тоа е единствената врска со светот. Но тоа не ти влева многу надеж. Честопати помислуваш дека само ти си останата на светот. Толку многу сама. Веќе немаш ништо што можеш да го сакаш или да го мразиш. Оти, и за едното и за другото, ти треба жив човек до тебе. А кога е човекот сам, што се вели, и волкот го бара за другар. 
 
2. 
Ќе ми потфрлат некоја каша или смрзната риба и јас ќе ги истурам. Ќе го отворам нужникот и ќе ги блиснам. Не се принесува од смрдење. Наместо јас него, тоа ме јаде мене. Ме кине и ме глочка. Само, ако ми донесат лонче чај и коцка шеќер, само тогаш ми се врзува душата. Ќе се вртам, вртам така па ќе ми притежи ногата и ќе се одвалам на креветот. Ама, само што ми отишле очите на таванот, ќе се јави гласот од шпиончето: 
— В кроват нелзја лежат25. 
— Ме боли ногата, велам, имам рана. 
— Ништо, слушам, ова не е болница. 
Вечерта ќе ме изведат надвор и ќе ме шеткаат. Гулјај, гулјај, нада гулјат26, ми вика полицајката и ме врти горе на терасата. Шетам јас , шета и таа со мене. Обете ко недугави. Бистреј, бистреј27, вика, не остава да подзапрам. И шетањето ти влегува во некакво следување. Но што да правам со спиењето: само што си се завиткал и шпиончето ќе се јави: 
— Рацете горе, извади ги рацете! 
— Ладно ми е, велам, халодно. 
— Привикат, слушам, ќе се навикнеш. 
И само тоа е од зборување. Само наредби, што се вели, само команди. Не смееш ни глава, ни раце да покриеш. 
Таман сум заспала, ете го стражарот и ме буди. Ме вади пред врата и ме запира. Чекам да му свирнат од другиот крај на ходникот па да продолжиме. Сè со свиркање си даваат знаци стражарите. Небаре свртничари кога приклучуваат нови вагони. Ќе изодиме еден ходник и ќе свирнат. Еден од ваму, друг оттаму. Штурци на почек, што се вели, гласот по неколкупати ќе ми се оѕвие меѓу ѕидовите. Со свиркање си кажуваат дали е слободен патот. Ме шетаат така, вртиме низ долгите и празни ходници и запираме пред една врата. 
— Заклучонаја28 Тимјановна! Ме најавува стражарот, спроводникот мој. Ја подотвора плашливо вратата и ме најавува. Заклучонаја Тимјановна! Не знам како дојде да ме презиваат Тимјановна, а не Абазовска. Дали уште од Драч, кога ме презеде бродот или нешто подоцна. Знам само дека некој ме праша како се вика татко ми, јас му реков Тимјан и после чув: Небеска Тимјановна. И подобро што излезе така. Оти, ако го носиш презимето на мртвиот маж, може двапати да ти тежи неговата смрт. Не е така? Без куќа, без маж и без дете, што се вели, и презимето негово не ти прилега. Не стои само со тебе, до никаде не те покажува. 
Се покажувам и јас во собата и шетам со очите: на една кожна фотелја седи русокос мајор, на бирото полковник, а онака, настрана, уште еден мајор со сипаничаво лице. Сите се кријат зад униформата, како жените зад шминката. 
— Здравствујте товариши, велам и ја подавам раката. Сите имаат високи чинови, си мислам, веднаш ќе се разберам. Ама, како што ја подадов раката, така и ми остана. Никој да мрдне, да ми ја поземе. Си ги наведнав очите и почнав да си ја враќам назад, да си ја прибирам раката. Небаре удрена. Во затворот е секогаш така: нешто правиш, нешто мораш да расипеш. И стојам мирно. Иако униформата е покривање на човечките слабости, мораш да стоиш мирно. Сè дури не ме седнаа на масичката до вратата. 
— Ја полковник Фирсов, вели оној од бирото, ваш иследовател... Гаварите по руски? 
— Не, велам. 
— Милате тин елиники29, прашува мајорот со сипаничаво лице. 
— Јас бев борец на Грчката демократска армија, велам, зар не знаете дека знам. 
— Вие сте овдека да одговарате, ми вели, а не да прашувате. Само со ,да" и со ,не", ми вели. 
— Да, велам. 
— Да ви ги претставам другарите, вели, и покажува со раката. Полковник Фирсов, ваш иследник, мајор Панделеев, шеф на Истражното биро за меѓународна шпионажа, и јас, мајор Јоанидис, шеф на преведувачите... На кој јазик сакате да се води истрагата? 
— Ако може на македонски... 
— Значи, на грчки, вели Јоанидис и зафаќа некоја поза од дресер на животни. 
— Пушите, прашува Фирсов. 
— Пушам, велам, избудалев за цигара. 
Ми потфрли една кутија ,ракета" и кибрит. Ко на куче на масичката пред мене. 
— Благодарам, велам и ја кинам кутијата, се грабам за цигарите. Палам една, а ми иде сите да ги запалам наеднаш. Тргам и не можам од чадот да си ги видам иследниците. Го испуштам од устата, од носот, дури и од алиштата ми излегува чад. 
— Заклучонаја Тимјановна, как здарови?30 
— Имам една рана на ногата, велам и ја полнам устата со валмиња чад. 
— Добро, вели, утре ќе добиете лекар. 
— Што мислите да правите со нас, прашувам. 
— Ќе зборувате само во еднина, ме опоменува Пенделеев. И јас пак ја грабнувам цигарата. Тргам со петиците, што се вели, летаат искри ко во ковачница. 
— Колку пати сте биле во Југославија, вели Фирсов, со кого се среќававте во Југославија, какви задачи добивавте од Југославија? 
Јас кажувам, а не знам што да им кажам. Тоа што им го кажувам, гледам, не им треба. Ниеден одговор не ме оставаат да го завршам. Не им влегува во конструкцијата на обвинението, што се вели, не им се врзува. И ме прекинуваат. Јас пак палам цигара за цигара. Веќе ми се мати во главата, ме тера на повраќање. Ама, ја стискам устата, си ги гризам усните, не се предавам. Така до пет часот наутро. Во пет часот ме враќаат в ќелија и иде лекар да ми ја прегледа ногата. 
— Како сте можеле со олкава рана? 
— Јас си знам, велам. 
А кај може човек да живее како што сака и да мисли како што го тера. 
 
3. 
Сега веќе знам: истрагата е од 11 часот навечер до 5 часот наутро. Ќе дојде 11 и ќе те кренат. Се учам да чекам и да ми треба повеќе. Веќе си навикнал и ти е тешко ако не те викнат. А уште потешко, ако те вратат. После, не знаеш кога ќе те викнат повторно. Дали по час, дали по два или дури утрината. Тие секогаш знаат кога си отишла најдалеку во сонот и тогаш ќе те разбудат. 
— Како ги испраќавте информациите во Југославија, што агитиравте меѓу Македонците, како организиравте дезертерства? 
— Ако организирав дезертерства, велам, и самата ќе бев дезертер. Јас секогаш можев да прејдам преку граница. 
— Што рече, вели Јоанидис. 
— Тоа што чу, велам јас. 
— Повтори го, вели наврекнато Јоанидис. 
— Не можам, велам, ќе биде друго. Сто пати да го повторам, сто пати различно ќе го кажам. И говорот е ко музиката, ми велеше Никифор, никогаш не можеш на првиот запис да го дотераш. Некогаш прстот ќе порани, другпат ќе стапне на пошироко. Па и гласот, душата, никогаш не излегуваат еднакво, го лутам Јоанидис. 
Распитот си трае: веќе и јазикот ми се поти од зборување. Јас ќе завршам, а тие уште прашуваат. Уште, уште, велат. Нема уште, велам, кажав што имам да кажам. Кажи уште еднаш, ми велат, кажи сè од почеток. Се проѕеваат и ко бајат леб си го гмечат лицето. 
Здравјето веќе ми попушта: ми се одлева некаде, ми бега од снагата. Ми бега и облеката од мршата. Она што го јадам, го повраќам, другото го истурам в нужник. Ми одредија и жена да ме храни. Да ме накрене, што се вели, да ми преживее душата. Стражарот ќе ми ги држи рацете, а таа ќе ми гнете јадење, ќе ме клука ко гуска. Ќе ми тураат сосила, а јас ќе плачам и ќе повраќам. Тие пикај, а јас повраќај. Секое јадење ми е тужно некако, не можам да го носам. Ме фаќа само скомраз, што се вели, само гнасење. Отвори ја пак устата, ќе ми велат, аткрој! Ну, аткрој, ајде сега, ешчо раз! Ме напиваат и рибино масло, ама ниедна капка не останува во мене. Не можам да ја задржам. Не ми прима срцето, што се вели. На нокт ми се држи душата. Почна да ми паѓа и косата. Цели тутки коса ми остануваат в раце. Ама, истрагата си тера. 
— Дали познавате Англичани? 
— Го познавам капетанот Еванс. 
— Дали ве врбуваше? 
— Јас гладував, велам, а тие менуваа сенки и се ладеа со пиво. И после им кажувам и за вошките наши. Ќе држи некој говор, а гледаш вошка му слегла на образот. Претка, го нагазува, уште малку и в уста ќе му влезе. Ти иде за смеење, а тој те прашува што е смешно. Не е смешно, му велиш, но не е и сериозно. А кога ќе се сети, ти вели: Ми иде, сосе вошки, да си ја изедам главата. Зар можеш да јадеш толку гнасни работи, му вели некој и повторно прснуваме да се смееме. Сум чул, вели Лазор Рогожаров, сум чул дека од свила бегале вошките. Точно е, ќе вели Паун Радевски, предлагам да се облекуваме само во свила и кадифе. И пак ќе нè зафати незапирлива, громогласна смеа. Ќе ни се искинат образите. Отсекаде ни иде за смеење, и отсекаде ни излегуваат вошки. Од косата, од мишките, од веѓите и веѓиците. Дупат и ти ја вулат снагата. Ама, кој те слуша што кажуваш!... 
— Ета лаж, вели Фирсов, а лицето му светка, како да носи маска, двојна кожа, безбоен лак. Ве читам, вели. 
Многу сте биле писмени, сакам да му речам, ама си ги враќам зборовите, си ги голтам. 
— Дали се сретнавте со други странци, прашува Панделеев. 
— Во 49 година дојдоа група писатели од социјалистичките земји. 
— Тоа не се странци, вели. 
— Имаше и еден Французин, му велам. Во селото Попли одржавме и митинг. 
— Дали во некој период сте одржувале врски со монархофашистите? 
Како да им објаснам дека јас, и да не ги гледам по нив ќе пукам. Палто нивно да најдам, палтото ќе им го удирам, загината капа нивна да најдам, капата ќе им ја клоцам, ќе им ја газам... Ама, со кого ќе се разбереш! Зборувај си ти, ако сакаш! 
Ме нарекуваат агент на Гестапо, на Интелиџенс сервис, на Озна, на сите светски агентури. Ми вадат нови обвиненија дека некогаш некаде сум рекла: ,Ако некоја Македонка се омажи за Грк, јас ќе ја стрелам на првиот ѕид". Ми читаат нечии изјави дека сум ги бранела македонските дезертери... Да не знам дали лицето ми е налице или наопаку. Цигара веќе не ми даваат да се скријам во чадот. Фирсов чита: ,Кога стасавме во Елбасан, другарката Небеска го зеде државното знаме што го донесе бугарската делегација на Вториот конгрес на НОФ и од него направи женски гаќи". 
— Тоа е омаловажување на братскиот бугарски народ, црка Панделеев, сапуница му се полни устата. 
— Прво и прво: тоа не беше бугарско знаме, велам, дајте ми една цигара... Гавари, гавари... Тоа беше само материјал за знаме, велам, ако може една цигара... Нема цигара! Беше пет метра црвена свила, велам, за да сошиеме македонски знамиња, а не бугарски. Со вашето знаме го покривате газот, ми вели. Само еден чад да тргнам, велам... Њет, њет, ми велат. Њет нека биде, велам, таа свила не ни ја подари бугарската делегација, туку претставници на македонското друштво од Софија, не можам без цигара... Давај, давај, ми велат. Немаше во што да се преслечеме жените, велам, и зедовме ножици, ја скроивме свилата. Ја пренаменивме, велам, умрев за цигара... Ми потече јазикот од молење. И јас како тој: сретни човек и, дај една цигара, добар ден, како си, дај една цигара, ај со здравје, дај и за по јадење... 
Така, така, до пет часот изутрина. Иследниците веќе почнуваат да се тегнат, да се проѕеваат и по тоа знам дека почнува да се разденува. Утринскиот омај натиска и во нив, што се вели, им го размекнува строгиот израз на лицето. 
 
4. 
По шест месеци, ме носат во Бутирскаја. Друг затвор, а темницата иста. Исти се и иследниците. Придодаден е само Погребњак. Види му го презимето и кажи, речи. Па и распитот оди исто. Нема физичка болка, а сè те боли. И не знаеш како се вика тој јад. 
Утрото доаѓа библиотекарот и ми потфрла една книга. Книгата била најдобра другарка, рекол некој и јас барам две другарки. 
— Товариш, му велам, дајте ми две. 
— Ја не твој товариш, ми вели. 
— А как нада сказат31... господин? 
— Гражданин, ми вели. 
— Ве молам, гражданине! 
Другата недела ми остави две книги. Од крај до крај ги читам, речиси напамет ги учам. Читам и купувам. Вистина, еден збор разбирам, еден не разбирам, ама ја фаќам некако смислата, толкувам. Две налице, една наопаку, што се вели, како да плетам чорапи. Читам така, ко во треска, мислам дека и својата несреќа ќе ја најдам таму. Но, никаде да го сретнам зборот ,бљад". Секој ден го слушам од иследниците, а во книгата го нема. Го прашувам библиотекарот, а тој се зацрвува, незгодно му е нешто. 
— Од вашата уста нема да се навредам, му велам. 
— Курва, ми вели, проститутка... Не значи ништо, вели. 
— Така ли е? 
— Така. 
Следната ноќ пак го слушам Фирсов. Едно, две — бљад. Го слушам како тропање по скала, газење на глава. Бљад. Целата крв ми се собира на лицето. Ми удира на очите, ќе ми ги дупне ушите. Почнува и да ми се притемнува. Бљад! И наеднаш ми фркнува нешто, ми се крева раката. Бљад! Ја грабнав пепелницата од пред мене и ја фрлам, не мислам за потаму. Ти побегнал умот, што се вели, ја напуштил контролата. Оставена си на некое влијание што ти го зголемува само бесот. Не можеш да голтнеш и да се совладаш. Кога ќе се побуни душата, ништо не можело да ти ја запре раката. И мора да направиш пакост. Пепелницата удира, Фирсов ги подзамижува очите, го менува лицето. Ги викна стражарите, и тие ме истераа в ходник. Удрив со колената на мермерот. Ме влечкаат за нозе ко мачка за опашка. Почна да ми тропа главата. Стани, ми вика едниот и ми ги пушта нозете. Оди, ми вели другиот и ми ја исправа главата. Одам: лева нога, десна нога, не знам која нога ќе ме задоцни. Мислам: мивка, бришка сум станата. 
Ме пикнаа во еден бокс. Во некаков тесен долап, обложен со превртена кожа. Ме нагнетија ко во грнец, во ќуп, си ги наседнав петиците со газот. Ме вртат колената и лактите, ми пукаат зглобовите. Не можам, што се вели, ни со окото да клепнам. Стенкам така, а дишењето ми замалува, сè покусо ми станува. Како да сум под вода со главата. При секое издишување, боксот ми се стеснува. Си ги бројам секундите и се дујам ко меур, ко клобурец. Чекам да пукнам. Само уште понекаде сум жива... Подобро да умрам, си велам, барем смртта ќе ми биде олеснителна околност пред историјата. Ама што ќе биде, ако остане вака? Вака само умираш, а смртта никаде не можеш да си ја видиш. Да викнеш, никој не те слуша... Помислувам дека сите години одеднаш ми поминале преку глава. Веќе немам ни минато, ни спомени, ништо. Сè ми е нула, на точка на исчезнување. 
Кога го отворија боксот се изгубив. Сум се истркалала онака ко удрена мува. Мувосерка. Кога се повратив, што се вели, кога ми се врати плавта, пред мене го гледам целиот иследнички штаб. Пенделеев ми вели: 
— Знаете што значи да се крене рака на иследник? 
— Смрт, велам, потаму од тоа нема. 
— Зошто фрливте, ми вели? 
— Не знам, велам, раката сама ми избега. 
— Но, пачему, пачему, пачему?32 
— Патаму что ја не бљад33. 
— Па тоа е само така, вели, како ,разбираш", ,ме разбирате". Ние и меѓу себе си велиме така. 
— Вие велете си, велам и се мачам да се исправам. Барам нешто да се потпрам, на нозе да се задржам. Да ми роди месечината... 
 
5. 
Од Бутирскаја, ме префрлија во Лефортово. Ме поттурнуваат поваму, потаму: од една дупка во друга. Ме шетаат ко пагурче по трпеза. Морало овој круг да го истераш, да го поминеш. И колцето се врти. 
— Кои весници ги добивавте од Југославија? 
— ,Нова Македонија", ,Борба"... 
Знам дека читањето на југословенски весници го земаат како антисоветизам, т.е. како доказен материјал за покренување на обвинение, но јас не знам да лажам. Многупати со тие весници и се покривав. Се сеќавам: спиевме на една падинка, стрмно место. Одвај да ја задржиш снагата, да не се истркалаш. Јас пак, за да не ми бегаат нозете надолу, сум ги потпрела со камења. Насобрав камења и ги наредив оздола, покрај нозете. И се напокрив со весниците што ги добивавме од слободна Македонија. Ги ставив преку глава, не ми се делеше од нив. Им се радувам, како да си ја гледам куќата своја. Времиња и времиња така. Небаре да си бил слеп и, по долги години, наеднаш да си прогледал. А Никифор Абазовски постојано да ме бара. Да види кај спијам, колку сум далеку од него. Слушам: ене ја горе! Ние пак спиевме на едно око, што се вели, или со обете отворени. И Никифор гледа нагоре, а ништо не гледа. Само еден куп весници ,Нова Македонија". Ги поткрева весниците и јас сум скокнала ко нагазена лисица. Голем скокот имав. И тогаш сите камења сум ги клоцнала, почнаа да се тркалаат. А тоа, дека ноќе, се слуша којзнае до каде. Мислиш цела планина се урива. Борците скокаат и се фаќаат за оружје. Готови се да пукаат, ама не знаат во кого. 
— Не бојте се, им вели Никифор, некои камења се истркалаа. Чипаво биле застанати, вели, и кога згазнав се урнаа. 
Овде, во Лефортово, ќелијата е сета полазана со вода, со лигава мувла. Веќе осеќам како влагата постојано преоѓа во мене. Ја чувствувам, како лизгање на змија, како змиски апеж. Жива вода се алиштата на мене. И, една ноќ, вивна огнот, што се вели, ми се качи и почнав да си го одевам. Главата ми чади, а ногата само си клука. Ја засукувам ногавицата: раната повторно проработила. Остеомиелитисот. Се цеди сукрвица од садното, џглиботи. И една подла болка само да ме врти, да се засилува: од зглобот ќе ми избега ногата. Мислам дека и над главата ме боли, и под стапалата ме боли. И подалеку од мене ме боли. Ушите ми свират и слушам: некој од некаде ме вика, некој од некаде ми се оѕвива. Постојано зборувам со некого, а немам јасна вистина за ништо. И тогаш тргнав да пропаѓам. Небаре низ облаци. 
Се најдов дури другиот ден. Ногата ми ја оперирале и ми врзале лонгета. До креветот ми оставиле и патерици за да се помагам... Многу е за кажување... 
 
6. 
Од Лефортово пак ме вратија во Лубјанка. 
— Заклучонаја Тимјановна, ме прашува сега придојдениот полковник Атанасов, зошто се боревте за Југославија? 
— Се боревме за Македонија, велам. 
— Но Македонија е во Југославија, вели. 
— Македонија е и во Грција, велам, Македонија е во сите нејзини соседни земји. По цел свет е Македонија, велам, до кај што има Македонци е Македонија. 
— Како ги одржувавте врските? 
— Преку весници и директни контакти. 
— ,Иако ја знаевме погрешната линија на југословенската партија, диктира Атанасов, ние продолживме оттаму да примаме задачи за саботажа"... 
— Не реков така, велам. 
— Кажи како рече, вели. 
— Ги читавме нивните весници. 
— ,Примавме директиви преку нивните антисоветски весници", вели Атанасов. 
— Не примавме, велам. 
— Ајде, сè отпрвин. 
— Нашата врска со Југославија, велам, беше Народна Република Македонија. Нашето месо се држи за иста коска... 
Атанасов се смее, јас се мислам што кажав смешно. Можеби смешното е само кај нив, си велам, од кај мене сигурно не е. 
— Со што ве помагаше Народна Република Македонија? 
— Со хартија, со книги, со весници, велам, со сè што ни требаше. 
Јоанидис преведува: 
— Ние ја спроведувавме националистичката политика што ја добивавме како директива од Народна Република Македонија. 
Јас потстанав. 
— Лаж, лаж, викам, ја ета не сказала... Ти нечесниј, ти отвратителни чоловек34, му се свртев на сипаничавиот Јоанидис. 
Зркнаа сите во мене: се чудат кога научив руски. Само Панделеев ќе рече: 
— Не кричите! Сакавме само да ви ја кажеме грешката, ќе рече, а не да ви ја одземеме. 
— Гаварите, гаварите Тимјановна, вели Фирсов, веќе не ми вели ,заклучонаја". 
— Прекрасна, вели Атанасов, с етаво момента будем гаварит по руски... Если ест что нибуд нејасное, переводјот Јоанидис35. 
Јоанидис трепка ко покакано дете. Некој влегува, а Фирсов му вика, речиси клика: 
— Давај седис, Тимјановна гаварит по руски. 
Ги гледам во очите и се стројам со нивниот поглед, се рамнам. Па овие луѓе не биле толку лоши, си велам, не може да бидат. Штом знаат да се радуваат, не може... 
 
7. 
Другата ноќ веќе одам слободна, што се вели, не се стегам, како во ладна вода. 
— Здравствујте товариши! 
Внатре се и Фирсов и Панделеев и Погребњак и Атанасов. Има уште тројца непознати, ама никој не ми ја враќа насмевката. Кај им отиде вчерашната радост, господе? Ме земаат меѓу своите мрки погледи и ме оптрчуваат со нив, ме опколуваат. 
— Со нас е заменик министерот за внатрешни работи, вели Панделеев, и сега треба сè да признаеш... 
— Нема што да признаам. 
— Знаеме дека знаеш, вели. Ќе дојде ред да молиш за да признаеш, вели, по колена ќе одиш и ќе молиш. 
— Заклучонаја Тимјановна, ми вели еден од непознатите, кај сте научиле руски? 
Гледам кај ја свртеа и почна да ми се расчистува во главата. Кога еднаш иследниците се добри, секогаш излегува на лошо. 
— Учев во Демократската армија на Грција, велам. Организиравме курсеви. Учев и во Македонија, велам, цел пролетеријат го изменив покрај Вардар... Пролетериј, пролетерија, пролетерију... 
— Что ета Вардар? 
— Река во Македонија, велам, нешто како вашата Волга. Вардар е мала Волга... Волгиче. Еден јаз од Волга, велам, ама наша. 
— Зошто учевте руски? 
— Учевме од љубов кон првата земја на социјализмот. 
— Учевте како агенти на англоамериканскиот империјализам! 
Ете работа. Ти им велиш: не сум женет, а тие те прашуваат колку деца имаш... Ме враќаат в ќелија, а по мене уште ми идат нивните гласови: заклучонаја Тимјановна, заклучонаја Тимјановна! Ги слушам тие викотници и си ги исправам одговорите, самата си зборувам. Што да ти кажувам... 
 
8. 
Го крпат така записникот, го затвораат. Од истргани зборови прават нови реченици што ќе ме обвинат. Моите одговори треба да го покренат и моето обвинение. Тие се и единствениот доказен материјал. Ми читаат дека во Југославија има масовно движење против курсот на Тито. Ама, и тоа не врви кај мене, не се продава. Во Југославија нема луѓе што ќе се кренат против Југославија, велам. Тоа многу ги лути и Фирсов и Атанасов и Панделеев. Ми се врекаат и ги вртат устите, си ги досегаат ушите. И не ме оставаат, нема затишје. Нивната службена обврска е врзана за мене и не ме пуштаат. Можат сè да ми направат, ама ме оставаат жива, што се вели, иако не им треба мојот живот... Ќе кренам оган, сосе алишта да горам, и само лебови ќе сонувам. На таванот, по ѕидовите, на подот, олкави пешници. Изнесени да се зорат. Напати некој глас ќе ми се чуе: стани, мори Небеска, земи си го лебот! А лебот се испарува, како нечија душа да се испушта оттаму. Ќе се пресегнам и нема ништо. Дали сум го гледала чадот од мојот оган? 
 
9. 
Наеднаш почна тревога. Само што ме поведоа на сослушување и почна. Од сите страни се слуша свиркање, дуваат стражарите, пиштат празните ходници. И оданде, и одавде, од секаде... Некоја непредвидена околност или недоразбирање им го расипа мојот спровод. И мојот спроводник почна да ме поткошнува пред себе. Давај, давај, ми вели, не знае кај да ме потоми. Давај, ме забрзува пред себе, давај! Дојдовме до една врата, ја отвори и ме турна внатре. Ме фати вака за рамена и ме затвори. Јас, со прво, не знам кај сум и ги тријам очите да ми се расчисти. Светлото, иако е запалено, ми догања некако придушено, неземско. Се соземам полека и здогледувам када за бањање, крпи, бањарки, големо огледало... Од кај се најде сега бања? Уште не разбирам зошто сум тука. Се доближувам пред огледалото, се гледам и не се препознавам... Ми го нема ликот, ми ја нема височината. Трепкам со очите, ама сè ми се чини дека некој друг човек гледам во огледалото. Сосема туѓо лице... Мое е, а ништо мое нема на него. Ни уста, ни нос, ни очи, ни чело. И не можам да се тргнам од пред огледало. Се гледаме очи в очи со грозата. Не верувам дека толку многу можело да престарам и да се преправам. Такво лице ќе да имав видено некаде, на некој филмски журнал: го откопуваа од некоја колективна гробница... Сета глава да ми е соголена. Само неколку влакна да ми штрчат на темето. Ама и тие се некако надалеку застанати: влакно со влакно да не може да се досегне. А и главата како да ми стои понастрана од телото. Вратот ми се истанчил, што се вели, врвка ми станал. Восочното лице ми се издолжило, забите ми се отскриле. Уште само очите ми се оставени на исто. Ми светат уплашено во длапките. Па и кожата не ми е таа: ветва е и излитена, небаре гризена од молци. Ми се чини дека гледам череп од кучешка глава. Чума. Се пофаќам вака, а ми е страв да не прирасипам уште нешто на главата. А сакам да се уверам дали моето лице го фаќам, дали мојата слика ја пофаќам. И сè така, како на лага да се гледам. Не знам по колку време дури сега лично се гледам, а се немам погрда видено. 
Оздола нешто почна да ме засмрдува. Некоја реа, гној од нешто што скапува наблиску до мене. Дали смрдеата ми дојде од ногата или од здивот, од душата моја? Небаре овошна смрдулка да сум згмечила меѓу прстите. И тогаш се сетив зошто било плачењето на Оливера Поточка пред два дена. Нè викнаа на соочување, на очнаја ставка. Сме дале за нешто различни изјави и сега с глазу на глаз36, што се вели, ќе се соочуваме. И, Оливера, само што ме виде, зина... Можеби две години не сме се виделе и сега не знае што да прави. Чини стегни ме, па пушти ме, поистави се од мене. И само да клепка со очите. Ќе ме погледа така и пак ќе ми се фрли, ќе ме гушка. Липа и си повторува: што сте направиле од Небеска, што сте направиле од Небеска! Ништо не направиле, ѝ велам јас, човекот сам се сипе. Се сипе и се поправа, ѝ велам. Јади, мори Небеско, ми вели, пијај рибино масло! Мисли и на здравјето, ми вели и само ме загледува со воденикавите очи. Од врв глава ме гледа и липа. 
Многу беше се уплашила со мене. Оливера Поточка. Ништо не останало од тебе, Небеска, сакала да ми рече, ништо. Уште само алиштата останале на тебе, се мислела да ми рече. 
Се вртам така во бањата, ме фаќа уплав. Зедов и се напив вода за да ме размине. Ја пуштив чешмата и, од рака се напив. Ама осеќам дека водата до никаде не ми слегува, уште на работ на устата ми гине. Не може да го премине јазикот. По малку го видов и спроводникот во огледалото. Не осетив кога влезе за да ме изведе од бањата, од огледалото. Поминала фортуната и ме изведе. 
Одиме пак низ ходниците, а нозете уште ми се тресат. Една од друга ми бегаат. Како сум можела досега да не знам дека до овој степен сум била опадната? Мислам: сликата на својата несреќа ја видов. Кај ми отиде косата, месото, си велам и само се пофаќам вака по главата, по рамената. Гревот не ми се догледува. Можам сите свои коски во една ракатка да ги држам. 
Гледам во иследниците како мртовец што гледа, ако гледа. Не можам уста да отворам. Тие ме прашуваат, а јас молчам. 
— Не седи на ушите, ми вели Јоанидис. 
— Што случилас, прашува Фирсов. 
— Што направивте од мене, велам, и почнувам да плачам. Зар и од својата глава да се плашам?... Но јас ве видов, велам, и вас ве видов во огледалото... 
— Куда, куда, вели Фирсов, какое зеркало?37 
— Уште само душата остана да ми ја земете, велам. 
— Не правда...38 
— Правдата е и моја и ваша, велам. Ако се преместите на мојов стол и правдата ќе се премести. Со мојата правда ќе седите тогаш, велам, и само мојата правда ќе ви треба. 
 
10. 
Не те тепаат, но те тераат да избудалиш. Мораш да стоиш простум пред шпиончето од вратата, а оттаму постојано некој те гледа и во нешто те расколебува. Тие и да знаат дека имаш вина, не сакаат од неа да те ослободат. Те држат како прогонета ѕверка, ништо да не можеш да направиш, а постојано да гледаш што се прави со тебе. ,Според човекот и несреќата, велеше дедо, за секој друг човек, друга несреќа." 
Напати ќе рипнам и целата ќе легнам, ќе ја потпрам вратата. Ќе го затнам шпиончето и ќе гледам некаде во нешто, којзнае во што... Го оставам само бесот во мене, да ми ја пустоши душата. Но, штом ќе се тргнам од вратата, таа ќе почне да се тресе. Ништо друго не се мрда, а вратата се тресе: ќе изрипа од рамот, од касата. Ќе се откорне, ќе се растави од ѕидовите... Се накрева некој звук што ја полни ќелијата. Воопшто не знам како го правеа тоа. Чкрипаат резињата, квичат, како елмаз кога сече стакло, и сето тоа врви низ тебе. Низ целото тело ти врви звукот, ти ја буричка утробата, ти ја накрева жолчката. И после почнуваш и ти да се тресеш. Како сурова пиперка на усвитена плотна, што се вели, како пивтија. Вратата се тресе, а ти ја удираш дури да те заболат рацете, дури да припаднеш. И кај не ќе ти отиде умот тогаш?... За никаде бил човекот сам... 
 
11. 
Ми го донесоа записникот од истрагата. Да го прочитам и да се потпишам. Можеби пет часа да читав, почнаа и буквите да ми играат пред очи. 
— Имате забелешки? 
— Тие и тие, им кажувам со помислување, со почекување. Ги вртам листовите и покажувам на некои празни места што ми стојат за сомневање. На белините. Којзнае што можат да ти допишат тука... Тие и тие места, велам, да не бидат празни. 
— Земаме предвид, ми вели Фирсов, потпишете се овдека. 
Дојдоа две полицајки и ме слекоа до гола кожа. Небаре за регрутација. Ме прават претрес: ми наѕираат и в уста, ми посегаат и кај што самата не знам што носам. И после ми ги вратија старите алишта. Англиската униформа што си ја носев од Грција. Се облеков и ме доведоа пак кај иследниците. Што ќе прават сега со мене, си мислам, ама немам страв. Веќе не остана место за плашење. Зар само со страв треба да го сакаш животот? Фирсов го држи досието и ми вели: 
— Вчера се одржа заочное39 судење и судот ве осуди на осум години концентрационен логор со принудна работа, условно... по член 11, ставка 4, 6 и 8, вели, му ги слушам и запирките. 
— По кои докази? 
— По оние што ни беа доставени во истрагата. 
— Зар верувате во лаги? 
— По осум години и вие ќе заверувате. 
— Што кажува член 11? 
— Меѓународна шпионажа. 
— А, ставките 4, 6 и 8? 
— Групна реакционерна дејност против Советскиот Сојуз и агент на меѓународниот империјализам. 
— На здравје, велам, па јас не сум знаела колкав непријател сум била. И свој непријател и непријател на своите пријатели... 
— Ако не признаете за осум години, ми вели Фирсов, ќе добиете уште осум. По секои осум следуваат нови осум, вели. 
Некаде зацрцорува нешто ко ластовица. А може само така да ми засвиреа ушиве. 
— Значи, немам право на амнестија? 
— Немате право и на писма и пакети. 
— Барем да знам кај згрешив? 
— Нагрешно ви е поставена главата. 
— Јас мислев... 
— Со друго ти мислиш, се јави Панделеев, а не со главата. Мислењето ти е слаба точка, вели. 
Така ми треба кога припрашувам. 
 
12. 
Ми дадоа два леба, две варени јајца, пет коцки шеќер и ме пикнаа во ,Чјорнаја варонка". Не ми оставија време и да се почешам, што се вели. Толку беше набрзина. А во овие ,марици" има 12 бокса и ти не знаеш ни со кој си, ни до кого си. Никој не гледаш, никој не те гледа. А толку сум сакала да знам дали е тука Михајло Горачинов и колку е далеку од мене. И цел пат да гребам по ѕидовите од боксот: дали ќе чујам некој да ми се јави. 
Ме слегоа на една пуста пруга. Штом прва слегувам, си велам, значи последна сум се качила. Но кај се другите? Очите ми се изненадени од светлината и само ми плачат. Наоколу нема ни станица, ни дрво, ништо. Само една саѓосана куќарка, заборавена покрај слепиот колосек од пругата. И неколку пувки извалкана трева што се мачи да се додржи на чакалот. 
— Руки к верху40, ми вели стражарот, а мене рацете ми се фатени со лебот. Ме води пред куќарката и ми наредува да гледам во ѕидот. Стојам така со кренати лебови, а очите уште ми солзат, ми паѓаат клепките. Зад мене доведуваат и друг човек, ама не смеам да се свртам да го видам. 
— Има ли некој од нашите, шепотам, срце не ми трае да прашам. Ехи каненас ди козмас, повторувам и на грчки. 
— Ничево не пањимају, го слушам човекот зад мене. 
— Ничево, велам и јас и ѕурам во ѕидот. И, како што ќе сетам да доведат нов човек, јас пак ќе се јавам. 
— Има ли некој од нашите, ехи каненас ди козмас? 
Стојам така пред ѕидот и престапувам со нозете: потпри се на едната, олабави ја другата. Ја одменувам тежината своја, ако е тежина и мојата. 
— Има ли некој од нашите? 
И, наеднаш, од крајот на редот, ми се оѕва Оливера Поточка. 
— Кај си, мори Небеска?! 
Јас веќе заборавив на забраната и се свртев. И на вртењето ги испуштив лебовите, ми се истркалаа во правта. Ги газам, ништо не ме држи. Трчам кон Оливера Поточка, а и таа се пуштила од редот накај мене. Се фрламе една на друга и само се прашуваме: Колку си осудена? Осум, условно. И јас толку. По член 11? По член 11. Ставка 4, 6 и 8? По истите — исто. 
Се држиме и само вревиме, сакаме наеднаш сè да си кажеме. И, од брзо зборување, речиси не се слушаме. Оливера прашува и јас прашувам. Оливера одговара и јас одговарам. Стражарите нè тргаат, а ние не можеме да се назборуваме. В затвор, што се вели, колку сакаш време да ти остават, пак не можеш да се донакажеш. Не знаеш што треба побргу да кажеш. Од каде и да почнеш, мора нешто да заборавиш. Секогаш мислиш дека најважното не си го кажала. Поправо, сè што ќе ти остане некажано, го мислиш за најважно. И така, ние зборуваме и се чипчиме, а стражарите нè туркаат. Се води прописна борба. 
И некое време ми ја истргаа Оливера Поточка. Ми ја откинаа некако од раце и почнаа да ја влечкаат преку шините од пругата. 
— Не предавај се, Оливеро, викам и претам во рацете на стражарите што ме држат. 
Оливера се мачи да ја сврти главата, клоца со нозете, сака уште нешто да ми каже, ама не може. Веќе ја креваат да ја пикнат во еден од вагоните. Собрав глас за уште едно викнување: 
— Оливероооооо! 
— Небескааааа! ми се врати оттаму преку пругата. Едно викнав, а друго ми се врати... Што знам како беше, ни в чем порјадка њет41. 
 
13. 
Се проврев меѓу решетките од загвагонот и седнав. Најдов еден газ место, што се вели, и се прибрав на штиците. Вагонот е на два ката: и долу има жени и горе има жени. Се стискаат и претаат ко црви во рана. Ја слеков шинелата и жените почнаа да шепотат. Ми ја гледаат англиската униформа и само се поттурнуваат. Око не одвртуваат од кај мене. Ќе си кажат нешто и пак ќе се свртат кон мене. Си мислам дека очите подмакани со солзи, ама никоја не ме гледа в очи. Веќе почнаа и отворено да ме пцујат. Ги накреваат муцките и само гракаат: 
— Еј, женшини, здјес у нас адин љотчик42. 
— Давај, довољна кричат!43 
— Англоамерикански шпион! 
— Лаж, лаж! 
— Правда, правда! 
— Колку доби, прашува една. 
— Осум условно, велам. 
— Требало веднаш да те стрелаат, ми вели. 
Оттаму една мила женичка ми дава знаци да молчам. Ги собира веѓите, ми чкрапа со очите. 
— А вие колку? 
— Јас 12. 
— Па, вие повеќе... 
— Мене, сепак, еден ден ќе ме ослободат. 
—Сите сте на по 12? 
— Толи доби 120. 
— Овдека не гледам маж. 
— Името е машко, вели, но сопственикот е жена, вели, накај осумдесет носи на душа, вели, кое судии, вели, кое управници на логори, вели, кое по некое ѓубре како тебе, вели, но нашите убиства не ја загрозуваат државата, вели, вие со една парола ќе го кренете народот, вели, не може да си ја затвори устата. 
Кај западнав, господе, си мислам, зар со овој џган ќе живеам. Па овде и да сакаш да те убијат, ќе мораш да си ја платиш услугата. Се думам така и гледам низ решетките: ми бегаат некои наретки дрвја и некоја недогледна рамница што се одвртува. Само си врви, а никако да изврви. Возот си штрака, го осеќам и мрдањето на праговите под шините. Заколете ја, слушам, ќе ни го засмрди вагонов. Женичката пак ми дава знаци да си ставам стипса, што се вели, суста на уста. Катанец. Но како да им објаснам дека не сум авијатичар. Женичката фаќа еден крај од фустанот и измрдува, ми се доближува. Како се викате, ме прашува. Небеска, ѝ кажувам. Јас сум Наталија, вели, колку време бевте под истрага? Многу, велам. Се гледа, вели, на лицето ви се гледа... Тие мислат дека сте шпион, вели и си го прифаќа крајчето од фустанот. Небаре за него да зборува. Само го потпушта и само го потсобира во скутот. Вие не сте криминалка, ја прашувам. 
— Јас сум за еден сон овдека, вели, за смешна работа. Да знаев, вели, немаше ноќта да заспијам. 
— За каков сон, прашувам. 
— Сон ко секој сон, вели, неволјата е што Сталин беше во сонот... Испука еден топ од Кремљ, вели, и, наместо граната, од топот излета Сталин. Се крена на небото, вели, се извиши над Москва. Почна да се врти над Црвениот плоштад. Онака цел, вели, сосе капа, сосе шинела, сосе чизми се врти, му се веат мустаќите. И како што се вртеше, наеднаш пламна, се запали. Го снема човекот, вели. Остана само пепел на небото. И пепелта почна да паѓа, да се растура над Москва. Цела Москва ја покри со пеплиште и со саѓи. Открај докрај ја затрупа, вели, ми загина под пепелта... Утрото го кажав сонот, а вечерта ме уапсија и ме осудија по норма: 25 години концентрационен логор со принудна физичка работа, 5 години интернација и 5 години одземање на граѓанските права... Веќе не ми текнува да го сонам Сталин. 
— Од кај дознаа што сте сонувале? 
— Не знам, вели, можеби и тие биле во сонот. Ама, ако треба да се случи, ќе се случи, вели. Ќе стане мажот од ноќната мора и ќе ги уапси децата, целото семејство. И тоа го имаше, вели. Тоа беше првата превентива да се спаси човекот себеси. Ќе прогласи вонредна состојба дома, вели, и ќе повика полиција. Полицијата пак, за секој случај, ќе го уапси и него, вели. 
 
14. 
По три дена стасавме во Кујбишев, во првото прифатилиште. Седам и се мислам кај да ја најдам Оливера. И покрај олку народ, без неа се осеќам сама. Пуста и штура, што се вели. На сета мака згора, ме фати и кашлица. Ми се накрева некој ветер во душникот и праши дали праши, корне нагоре. Само да подзинувам и да потемнувам во лицето. Ми стружат градиве, небаре штици да бичам овдека. 
— Колку години имаш, ме прашува една криминалка. 
— 25 во 26, велам, 26-тата ја терам. 
— Си остарела ко желка, вели, а уште ги криеш годините. Мочни и погледај се, вели, постара си од смртта. 
Ништо не ѝ препроговорив. Почнав одново да каш-лам, да замалувам и на жената ѝ дојде нешто како криво. 
— Сакаш да зборуваш со твојата пријателка, вели. 
— Како, велам, го запрев кашлањето. 
— Вака и вака, вели и ми го зема лончето за чај, ме води кај цевките за парно затоплување, прескокаме преку же-ните. Ќе чукнеш, вели, на цевката и ќе го потпреш лонче-то. Ќе ја ставиш устата во лончето и ќе кажеш што имаш за кажување. После ќе ја извадиш устата, вели, па ќе го ставиш увото. И ќе чекаш така да ти се јават во лончето. Гласот твој, вели, го пренесуваат од една соба во друга. 
И вистина дојде глас во лончето: Оливера Поточка е седум соби подалеку од вашата! Што дека знам каде е, кога не можам да сум со неа. 
— Што ти е Оливера? 
— Ортак во несреќата, велам. 
— Немаш друга род? 
— Имам мајка, брат и сестра, велам, ама за живите ништо не знам. Не знам и дали се живи, велам. Но и јас, за нив, сум мртва. 
— А зошто си в затвор? 
— И за тоа не знам, велам. 
— Полесно ти е да не знаеш. 
— Долга и широка е, велам. 
— Широка како Сибир, вели, а може и повеќе. Значи голема ти е вината, вели, международнаја... 
— Вие да не сте иследник, прашувам. 
— Иследник, вели, откопчував машки панталони. Јас сум курва, вели. 
Како да се префрлам и јас кај политичките, господе? Само и само да избегам од ова сметилиште. Мора да барам прием кај началникот на логорот, нема друго. Ќе молам, ќе преколнувам. 
Ме пуштија, а тој го отвори пликот, досието мое и почна да тревливи, да ги прекршува веѓите и да му се поткинуваат зборовите: марш, марш, марш! Букавичи, му се гледаат забите, истргани од непцата. Марш, Титова бандо, ми се врека и ми опалува една опачечка, ми го изгорува образот. Можеби и чад да ми пушти од ушите. Марш, скоту еден, вика, му се закрвавуваат непцата. Јас го вртам јазикот, осолен од крвта, и не знам да си ја најдам вратата. Ме исклоцаа надвор, а уште се држам за лице. Мислам дека еден дел од лицето ми остана внатре, кај началникот: ми го кине ко крпа и си ги брише чевлите. Бегај, Небеско, си велам, не ти врви зборот кај овој ѕвер овдека. Па овој што и да погледне, ќе свене, ќе се исуши... Си ја подвиткав опашката и... буд что будет44. 
 
15. 
Нè качија на воз и, ајде пак! Влезено е летото, не знам кое време од летото, брезите се јавнати од зеленило, лисјата им трепкаат ко човечки очи. Отсекаде ми е исто угреано, а не знам каде е сонцето. Да ме убиеш не знам кај ми паѓа сонцето, што се вели, од која страна ми доаѓа. 
Стигнавме во Чељабинско, во нов логор. Нè напикаа во една соба: да нема место да се протегнеш, ногата да си ја исправиш. Криминалките само дуваат и се пцујат под носот: кабила, бљад, гнида, целуј жаб, се хранат со газот. Сè што е гнасно си го даваат за јадење. Ние со Наталија само се смалуваме и се собираме онака настрана. Обете сме ко бастросани од горештината. 
— Умрев, ќе црвосам! 
— Не прди, нема воздух! 
Воздухот нè притиска, ни ја скорева потта, ни лаза по кожата, ни се лепи за алиштата. Отсекаде смрди на пот и на мочка, ти запира здивот. Ќе се спуриме, што се вели, и коските ќе ни се разварат. 
— Гледај кај газиш, свињо! 
— Гледам колку што ми треба. 
Почнавме една по една да се слекуваме. Си ги бришеме празните дојки и мевови, прелапнати како по породување. И, клепаме мрзливо со очите, подуени небаре кај риба, кај жаба. Се разголуваме така, сè од нас фрламе. 
— Оф леле, се сварив! 
— Не врти ми го газот! 
Останавме само по гаќи, што се вели, во својата телесна сиромаштија. Само со срамот и со гнасот в раце. Гледаш само расалено човечко месо, запалено, жегосано. Ти присмрдува на тиња, на изгниена трева, на не знам што и не знам како. Ама, на сè ти присмрдува. Ќе ти се зададе вака и ќе ти го зачачка носот. И ти си го собираш како пред кивање. Прилегаме на една голема човечка рана. 
— Не мочај се сега, кобило! 
— За тебе ли да се стискам? 
Јас уште ги носам гаќите и елечето од црвената свила што ни ја подари македонското друштво од Софија. Се киросува на мојата мрша несуденото македонско знаме. Џиш боја, што се вели, од којзнае каде се гледа. Друго и нема за гледање на мене. И, дури се свртев, три криминалки ми се залепија ко гасеници, ми се зашија: 
— Давај махњомсја! 
— Што? 
— Бараат да се смените, ми кажува Наталија. 
— Што бараат? 
— Гаќите и елечето, вели. 
— Уште малку и газ ќе побараат! 
Наталија ме поттурнува со лактите и вели: 
— Некој мора да си го собере јазикот оти крв ќе падне. Тие и со лажица можат да те заколат, ми вели. 
— Јас ќе ти го дадам фустанов, ми вели едната. Уште не е облечен. Мајка ми мисли что ја девушка, вели, а ја јуноша45. Пасматри, вели, и се слекува, се пресламчува пред мене ко 'ртка, ко оголен стап. Жена, а ништо незаженето на неа. Да ти е жал да ја гледаш жива. На градите ѝ се запокажале две недополнети брадавици, небаре оревчиња загаснати уште на заврзување. И се бројат ребрата, ѝ штрчат клучните коски, ѝ се истраниле карлицата, оглоданите лопатки. Дури и кожата ѝ е рапава и како да се држи понастрана од нејзиниот костур. 
— Кога ќе победи комунизмот, ми вели, ќе се исправи и мојата природа. Она забила менја46, вели. 
— Земи го фустанот, ми вели Наталија, и да не го земеш ќе останеш без гаќи. 
Се направив помала, што се вели, и ги слеков гаќите и елечето. И го наврев фустанот на мене. ,Во сушно време и градот аредисва", велеше дедо. 
 
16. 
Наѕирам низ решетките на прозорчето, свртено кон дворот меѓу бараките, и гледам една чета построени момчиња. Небаре за параден марш. Сите се накусо потстрижени и, од глава до петици, во црно. Црни кошули, црни чизми, црни сатенски панталони. Речиси и околината од нив е црна. 
— Кои се оние ондека? 
— Тоа се црните лезбејки, ми вели една постара криминалка. Ним и мозокот им е поцрнет, вели, сите женски делови им се изедени од блуд и од дрога. 
— Штираквици! 
— Тие му се сестри на ѓаволот, вели Наталија, и од нив се крие и сонцето. Тешко на судијата што ги суди, вели, ќе му ја најдат адресата и целото семејство ќе му го убијат. Дури и мачето и кучето. Ними и во логоров не смее никој да им се замери. Веднаш влечат карта. Да не претеруваш малку, велам. Не претерувам, вели, многу сум слушала за нив. Сè можеш да чуеш, велам. Не, вели, тие можат и очите во главата да ти ги скараат. Кога немаат друго, вели, на својата сенка фрлаат камења... 
Како ме доведе, господе, во оваа светска плукалница, во што ме замеша, господе? Уште не можам да заверувам до кај можело да се извитопери човечкиот сој... А видов, со свои очи ги видов вештерките, на голо пладне, што се вели... Се слекоа и тука, пред нас, почнаа да си ја лижат потта, да се поганат. Пет пари не даваат дека ги гледаме. Си влегоа под едно ќебе и врескаат, се гнасат. Ние само примижуваме исцибрени од горештината. Но нив ништо не може да ги снебие. Им дошло млекото, што се вели, и само претаат. Ќебето се набира, мислиш се мачи да се крене, да побегне од нив. 
— А бре, што прават овие вака? 
— Овдека глувиот го ебе немиот, ми велат, а слепиот му е сведок. 
Жените излегоа од под ќебето, излигавени и изгризани, како кучки. Свршија работа. Главите им се уште запалени, разбушавени, а тие се држат како ништо да не било, како никој да немало... Речиси и не нè забележуваат. А ние, сите тука, можеби педесет мрши на број гледаме. Дали овде никој на никого не покажува? Почна да ми се лоши, да ми се бурбати. Целата утроба ми се накрева, што се вели, душа ќе извадам. 
— Еј, оваа од гледање остана трудна! 
После, којзнае колкупати ми идеа на сон. Црните лезбејки. Ќе се зададат од некаде, ко јато чавки ќе се зададат, и ќе почнат да прават свијоци по небото. И сè ќе поцрнат околу логорот, целиот видик ќе го затворат. Едни се качиле на покривите од бараките, другите стојат пред вратите и чачорат. 
 
17. 
Како било... Пак ќе одам кај началникот на логорот. Можеби, овој овдека, ќе има поблага душа, си мислам, и ќе ме тргне. Ќе разбере дека секој не може во олку многу несреќа. 
Уште на првото барање ме прими. 
— Вие сте Гркинка, ми вели, зошто се кажувате Југословенка. 
— Јас сум Македонка, велам, најјужен словенски народ. 
Застана да ме слуша, вртејќи со палците. Значи, уште по некаде има луѓе. Јас зборувам, а тој мрда со устата. Ми ги позема зборовите, и тој одменува нешто по мене. 
— Сакате чај? 
— Сакам, ама да не мириса на мувлосани опинци. 
— Каков сакате? 
— Од оној што го пиете вие. 
Се насмеа и со чајот ми даде и два бисквита. 
— На што се жалите, вели, што не ви достига? 
Правда... Како да му кажам дека само правда ми недостига. Можеби и тој не знае кај се наоѓа правдата... Или да му побарам боршч47 без тавтабити. Да му кажам дека и јас сакам еднаш да се најадам боршч без тавтабити. 
— Тавариш началник, велам, јас сум по грешка меѓу криминалките. Да ме преместите меѓу политичарките, велам, ја стражала... 
— Ја стражал48 в Белграде, вели. 
— Значи, ќе ме преместите? 
— Бев командир на баталјон, вели, човекот расте низ страдање... 
— И јас се борев, му велам. 
— Там људи прекрасние, вели. 
— Сега што ќе стане со мене? 
— Очен прекрасние, вели, затоа сум овде. 
— И јас сум затоа овде, велам. 
— Попробуем49, вели, само, за чајот, никому ништо. Пањатна?50 
— Пањатна, велам, од мене збор не излегува. Во Југославија има и македонска република, се фалам. 
— Знају, знају, вели со некој сладок вкус во устата. Или така ми се стори од радост. Ама, ниеднаш не ме потплаши. 
По овој случај почна и повеќе да ми се јаде. Само да ми се полни устата со вода, и само да ме подјадува околу непцата. Како на дете што му никнуваат заби. Веќе од ништо не се гнасам, што се вели, ништо не пребирам. ,Гладна свиња не одбира помија", велеше дедо. 
 
18. 
Нè кренаа одново на воз, пашли даљше. Се мислам во кој вагон е Оливера Поточка. Одиме така и си ја мислам Оливера. Дали е блиску или далеку? Најдов едно книже и моливче од криминалките и напишав: ,Да се јави Оливера Поточка". И го пуштам писменцето по вагоните, си оди од рака на рака. Се чита и се предава. По некое време ми се враќа празно. Книжето. Го пуштам сега на другата страна од вагоните, ама и оттаму ми се враќа без одговор. Колку голем лицемер, колку голем лицемер, си велам за началникот на логорот. Му се лутам нему, а си мислам на Оливера. Врзани сме со неа ко крвни садови. Ти треба свој човек, што се вели, своештина. Без ближен човек и среќата не ти е ближна, а камоли несреќата. 
Нè истоварија во Новосибирск и веднаш нè поведоа на стриг. Си ја гледаме косата како ни паѓа во отсечени перчиња по рамената, по колената, под нозете. Ни ги шурат главите до гола коска. Се осеќам како отскриена куќа. Мислиш дека и главата ти е истркалана меѓу ѓубрето на земјата. Меѓу тие купишта козина, четина. Се чешам по голото и одам да ја барам Оливера. Вртам по бараките, наѕирам, се заѕирам: секаде ми се белеат острижените глави, небаре глуварчиња. Едни спијат, други се караат за место. Ја барам и по полските клозети, викам ко улава. Ами, ако не можам да ја познаам? Одам така, се вртам ко кучка. И, — оп, ме угреа сонце. Почна да ми се полни вака надолу. Сета празнина да ми се полни. Таа, се собрала во едно ќоше, ко капка вода во пепел. Ја грабнав да ја тресам. Ги отвори очите, подвезани со гурелки и ме гледа одземено. Ко некој уплав да ја одзел ме гледа. 
— Уште една победа, велам. 
— Ти си, Небеска? 
— Гледај, велам и се пофаќам по голото од главата. 
— И тебе ти ја опасија косата? 
— И мене, велам, уште ме штипкаат влакната. 
— И ти беше кај началникот? 
— И јас, велам. 
— И јас, вели Оливера. 
— Како не фати поголем кревет? 
— Молчи, кога најдов и ваков... 
— Па добар е, велам, нели сме пак заедно, добар е... И чини, навири ѝ се нејзе очите, навири ми се мене. Ми е страв да клепнам, да не ми се истурат солзите. 
 
19. 
Е, добро, ама штом едно ќе тргне направо, друго ќе почне да накривува, да настранува. Сега фати да ми се приплатува Толи криминалката. Женски Петко, што се вели, лезбејка со тапија. Јас уште не знам каква болест е тоа, ама веќе наголемо слушам и гледам. Сега и Толи ми се спушта, не можам да ѝ се одлепам. Треба убаво да се изнавардиш па да појдеш в нужник или некаде. Да се измиеш, да се подзапереш или друго. Колку пати само сум се стегала и не сум смеела да излезам, главата да ја покажам. Ќе се туткам на креветот, како дете повојниче. И што не претргав од таа напаст, Толи... Еднаш ме начека натесно, што се вели, ми го препречи патот и — нема бегање. Се надвиснала над мене, ко исправена змија и не ги сметнува очите од мене. Чкрапа, ќе ме изеде чкрапјата. Има руса коњска глава со муцка ко мотика, ко собуена чизма. 
— Вие сте љотчик, вели. Не сум, велам, таква ни беше униформата. Англиска униформа? Од англиска помош, велам. Тогаш ти си англиски шпион, ми вели. Не сум ни шпион, ни друго, велам, и јас не знам што велам, не смееш накриво да ѝ проговориш. Ајде да се дружиме, ми вели. Јас со сите се дружам, ѝ велам. Дојди кај мене да спиеш, вели, јас имам поширок кревет. Широко ми е, велам, немам многу месо за ширење. Што си ја стиснала толку меѓу нозе, ми вели, што си ја наседнала под газ? Не сум јас од тие, ѝ велам, на погрешна врата тропаш. А што ти е Оливера, ми вели. Другарка од војната, ѝ велам. Ај, не прави се удрена, ми вели, знам со каков копнеж ја бараше по вагоните, по бараките. Не знам на која страна да го свртам погледот. Таа може в заби да ме земе и кај сака да ме однесе. Ќе ја заколам твојата Оливера, вели, ќе го скинам твојот кабјол. Кога и да е ќе ја заколам, вели. 
Бегам ко препалена, и од сенката нејзина бегам. Да не ти се залепи 'рѓа, пијавица! Ќе се извардам некако и — да ме нема. И многупати ноќе ќе пристанувам и ќе ја наѕирам Оливера. Ќе ја надгледувам. Ќе наслушам дали дише, дали е уште жива. А таа не знае ништо. Си го забрала сонот, што се вели, и за мене спие. 
 
20. 
Веќе секаде одам со зазор, со завардување. Ама, не можам да се заседам. Ќе бараат доброволци за чистење и јас ќе се јавам. Оливера е непотеглива, секаде се изостава. 
— Ајде, Оливеро! 
— Седи кај што си се нашла. 
— Аман, Оливеро! 
— Што си се разработила и ти ко смртта, ќе ми вели. 
— Како, ко смртта? 
— Така, вели, само смртта не може да тивне од работа. 
И јас ќе ја земам Наталија. Неа никаде не ја делам од мене. Чистиме и се гледаме како ѓубре меѓу ѓубрето. Одиме меѓу бараките, а крајот не се догледува. Целиот бескрај е со бараки. И Наталија наеднаш ќе ме фати, ќе ме запре. 
— Пасматри, пасматри51, ми вели. 
Гледам — мажи. Колку ли сме го изминале нашиот женски логор? Ги тријам очите, што се вели, и на своите очи не им верувам. Пак гледам мажи. 
— Еј, Филип, велам, ене го Филип Хаџиевски. Филипе, Филипе, писнувам да викам, а тој не ми се оѕвива. Излегувам пред него и го запирам. А бре, ти крстен ли си или не си, му велам, на кое име се оѕвиваш? А која си ти, ми вели Филип Хаџиевски. Зар не ме познаваш, го прашувам. Кај да те познавам, вели, со таква глава? Ме острижија, велам, сите нè острижија. Пак не знам која си, ми вели. Му кажувам: таа и таа, а тој само ме гледа. Може да си таа, ми вели, ама не ми личиш на неа. Море, кажувај кај се другите, му велам, каде е Горачинов? Тука се, вели, и Горачинов е тука. Отиде и ќе дојде, преку Гибралтар ќе дојде, а може преку Дарданелите. Не знам за сигурно од кај ќе дојде. Грците се прибраа, вели, само нашите не се прибрани. Ми зборува човекот како да не е со сите тука. Може пак да го фатила имелата, епилепсијата? Сакам уште нешто да го припрашам, ама стражарот веќе ме дрпа. И Филип Хаџиевски ми скитна од пред очи, го снема. 
— Погоди кого го видов, ѝ велам на Оливера. 
— Да не го виде Манола мој, ми вели. 
— Не е Манол, велам, не скокај! 
— Михајло Горачинов? 
— Не бре, велам, Филип Хаџиевски. 
— Вистина, вели, кај го виде? 
— Таму, велам, имало машки логор. 
— Што си барала дури таму? 
— Очите, велам, што друго? 
— Е, сега ми е криво што не дојдов, вели, може да се таму и мажите наши. 
— Може да се, велам, не се доразбравме со човекот. А и не се разбираше ко човек, велам. 
 
21. 
Се договоривме да појдеме заедно. Ама, мораш некако да се подотераш, да си ги освежиш запоставените образи. Не можеш пред мажите да се појавиш ко ливот. Не си каснала нешто убаво што ќе ти се врати на лицето, на кожата. И на тебе да му се види убавината. Си го миеме лицето, вратот, но без сапун, не се турка ирата. Ех, да ни е нашана вода, си велиме, таа фаќа и без сапун. Оваа вода може вода да ѝ носи на нашана вода, вели Оливера, може вода да ѝ потура. Собравме пепел од цигари и си ги светнавме забите. Со чиста уста, почисти ти се и зборовите. А и сето лице ти е посвечено. Најдовме и некои крпи и си ги врзавме, ко сведени шамии на главите. Одиме така, се разминуваме со мандијата Толи. Таа само замавнува со муцката и не ја врти главата од кај мене. 
— Оваа ти го фрлила окото, ми вели Оливера. 
— И тебе ти го фрлила, велам, ама уште не ѝ кажувам ни како, ни зошто. 
Наближивме до машкиот логор и прашуваме. Го кажуваме името на Филип Хаџиевски, ама сите креваат рамена. Не чуле за такво име. Вчера беше овде, велам. Вчера овде, велат, денес којзнае каде. Зар ноќта го изеде, велам. Таков човек немало овдека, ни велат. А не можеш да влегуваш подлабоко во машките бараки, да наѕираш. Дури да трепнеш ќе те расчепатат и ќе си го однесеш. Ќе појдеш кај многуте. Цел живот после не ќе можеш да си ги собереш нозете. 
— Којзнае што си видела, ми вели Оливера Поточка, некое привидение. 
— Ама, јас разговарав со него, велам, прашај ја Наталија... 
— Не ме загрижува тоа, вели, што го нема него. Ме загрижуваш ти, Небеска, ми вели. 
 
22. 
— Ти ваму, ти таму, нè делат, нè двојат. Јас и Оливера се држиме, се пуштаме. Се чу дека едни ќе нè водат на Сахалин, на ,Островот на смртта", поштивија. И сите се тресеме. Само едното дрво што нè гледа, не се тресе. Ниедно ливче не му мрднува. Којзнае дали некоја птица застанала на него. Една жена само си ги брои копчињата од фустанот: ќе ме земат, не ме земаат... Вилиците ѝ се подаваат, небаре празни лажици. Ќе ме земат, не ме земаат. И избегал умот, што се вели, од никаде не ѝ се враќа. Стражарите само нè двојат: едни ваму, други таму. Дали си слободна попладне, ми вели жената. Кое попладне, велам, ние немаме ни свој ден, ни свое пладне. Јас сум богородица, вели, ама никому за ова. Добро, велам, не сум видела гулаб со три крилја. Овде е полно агенти, вели, сакаат да ме украдат и да ме носат во Америка. А што барам таму, вели, зар овдека нема луѓе за спасување. 
— Кај ќе нè носат нас? 
— Адному богу известно52, вели една криминалка, но вие не сте за Сахалин. Вие немате душа ни да прднете, вели. 
И, вистина, нè извадоа втора класа луѓе. 
— До свидања, мој љотчик! 
Се поздравуваме со една, со друга. Тука се простив и со Наталија. Не можевме да се пуштиме. Ќе тргнам јас — и таа тргнала по мене. До свидања! Никако разделбата да ја довршиме. А Толи уште не ја одвртува својата коњска глава од кај мене. Само фучи, само фрка. Дури тогаш разбра Оливера за неа. 
— Голема фукса, вели, оти не си ми кажала досега? 
— Не можев, велам, не сакав и ти да се плашиш. 
— Море, пичка ѝ мајчина, вели, за џабе зафаќа место на земјава! 
 
23. 
Нè однесоа во Тајшед, Иркутскаја област. Нè качија во едни добиточни вагони и — терај. Цело време на голи штици, како во кочина. Мочај кај сакаш... Се истурила кантата со измет, се истркалала меѓу нас и ние ќе се фатиме да се кубеме, да врескаме. Лудница. Три дена и три ноќи лудница. Ноздрите ти се постојано разјадени од смрдеа. 
Се смолзгаме сега од вагоните со бавни движења, како гуштерици на студ: ни коска се мрда, ни жила се витка. Не си ги знаеш нозете за свои. Некои останаа да лежат, ништо не ги скорева. Ја креваш, ја клоцаш, ама не се јавува. И после само ќе ја пречекориш жената и, ај со здравје, вечнаја ѝ памјат. Талогот прв паѓа. Држи се за мене, вели Оливера Поточка. Се држам, се држам, ѝ велам јас. 
Логорот во Тајшед е блиску, речиси до пругата, а пак си мислиш далеку, којзнае до каде. Се влечкаме, се пореваме, замаени од чистиот воздух што ни се стега во дробовите. Некои жени се онесвестуваат. Едно слегување и ќе се склечка пред тебе. Дали од проветрениот воздух или од долгото седење, свиткани во колената. Им јурнала наеднаш крвта во жилите и ги преполнила со крв. А може од мувите да паѓаа ко муви? Не знам од кај се најдоа толку муви, мушички, комарци, којзнае што сè. Нешто непознато, што се вели, невидено. Цели облаци муви. Касаат, кај ќе најдат голо касаат. Ова биле животинки само на тајгите, слушаме, ни го дупат лицето, острижената глава. Ни рипаат олкави меури. Се удираме, преку целото лице се удираме и после само се чешаме, се дрпаме по удреното. Завлегуваме длабоко во логорот, а од сите страни излегуваат мажи, ги подаваат главите и поидуваат по нас. Женшини, женшини, се разјугале, ќе им истечат очите. Се држиш, ме прашува Оливера. Се држам, се држам, велам јас. Еј, жени, женшини, вика еден логораш, а цела ордија луѓе врви преку него, го гази човекот. Полицајците ги сметнуваат автоматите: нè бранат и на едното и на другото крило. Веќе е забрането да се раѓаат проколнати деца по логорите. 
— Еј женшини, шепотат логорашите, си плукаат во рацете и ги подаваат по нас. Вон от суда53, викаат полицајците и ги удираат преку раце. Тие си ги собираат кон устата, ама уште идат по нас. Зјапаат, зеат. Старанитес, ја уже сказал54. Сказал, не сказал, мене ме изедоа комарци, велам. Цели роеви муви и комарци нè облетуваат околу стрижените глави, ни ги поцрнуваат. Исто како кога се готви за врнење: кога ластовиците летаат ниско, а мувите касаат и преку алишта. 
— Држи ме да не паднам, вели Оливера Поточка, ене ги Лазор и Ристо, сега држи ме ти мене, вели и се надава да вика по нив. По Лазор Рогожаров и Ристо Коларов. Лазор и овдека е начешлан ко учител, што се вели, може уште да не се дели од чешелот и огледалцето. О Лазо, о Ристо, викаме, а тие префрлиле по еден стап преку рамена, носат кофи со вода и само се обѕрнуваат. И после наеднаш ги отпуштија кофите од рамената и удрија да трчаат кај нас. Влегуваат ко без душа во навалицата, во мешаницата. Од каде вие тука, велат и потскокнуваат. Од каде вие тука, велиме ние. Старанитес, старанитес! Колоната наша се испровира меѓу полицајците и робијашите, како бразда вода низ поголема вода. Кај се другите, прашуваме. Нема други, ни велат. Зар ќе нè водат во машки логор, прашуваме. Само патот ви врви оттука, ни велат, дојдете после кај оградата. Право ќе одиме таму, велиме. 
Ги оставивме пљачките и се вративме кај оградата што ги дели машкиот и женскиот логор. Поодуваме вака, покрај штиците, и ѕиркаме низ дупките, низ процепите. Се бараме, што се вели. Еве сме овдека, вика Лазор Рогожаров. И тут, мут, ништо не ни текнува сега да прашаме. Едно долго време така. Поправо, сè ни текнува одеднаш и не знаеме што да прашаме побргу. Да не имате цигари? Кога имаме цигари, немаме кибрит, велат. Не ве касаат вас комарциве, велиме и мавтаме со рацете, се браниме. Толку беше касањето, велат, веќе нè оставија. Ами, што ќе правиме ние вака, велиме. Ќе ви дадат комарници, велат. Во јули и август ќе одите со комарници на глава. После нема комарци, велат, толку им е силата. Е, добро ако е така, велиме и само се подисправаме покрај оградата. Бараме поголем процеп да се видиме. Ами, кај се другите, прашуваме. Не знаеме, велат, да не се, не дај боже, во Воркута. Таму мразот никогаш не станува. Леле, не кажувајте, велиме. Лудници биле логорите таму, велат. Ги вргалиме очите и се гледаме низ оградата. Тие отаде, ние одавде. Ами, и Филипа не сте го виделе, прашувам јас. Не, велат тие, кај да го видиме? Па, кого го видов јас, велам, кој беше тој што ми се виде? Заборави го, вели Оливера Поточка, може некој сон да ти дошол на јаве. И така... Комарците само ни шараат по кожата. 
 
24. 
Другиот ден, вистина, ни дадоа комарници. Овдека, ова време, не си смеел со отскриено лице да излезеш, да одиш. Да го ставиш комарникот, па дури после да ја покажеш главата, да се појавиш. Небаре пчелар, небаре плашило во бостан. Комарците се нафрлаат како улиште и само те печкаат по лицето. Не можеш да се одбраниш. Дури се раздени, јас веќе целата се нафрлив со пликови. Сè што ми е отскриено, ми се завитка во отоци. Рацете, лицето, сè. Мислам во коприви ми се тркалала главава. На крајот, и очите ми се затворија... Ете, Оливера Поточка не така. Друга кожа, што се вели, друга мрша. Дали не ѝ го поднесуваа тлакот, мирисот? Којзнае што беше? 
Ќе ги ставиме комарниците преку глава и ќе нè пуштат в поле. Ќе копаме компири, моркови, што се нашло посадено. Ќе подгрлуваме и ќе требиме од глотеж и тревишта. Се гледаме и не се познаваме. Одиш заедно, а не знаеш кој е до тебе. Чекориш по мотиката, по сенката своја. Стражарите подвикнуваат: давај работат! Слушаш, Оливеро? Оти да слушам, вели, не ќе ми дадат помилување? Не знам зошто ми кршка настрана Оливера. Дали ѝ се нажалило за Манол Форевски? Јас постојано одам пред неа, си го терам редот. Ја штракам земјата, а стебленцата ми подрипнуваат покрај засекот од мотиката. Не накривај траву! Тешко ти е, Оливеро? Ако ми е тешко, вели, мене ми е тешко, не фаќај ме на нервите. Се вртам: по нас идат непознати пилишта и пасат по леите. Зар им одмилеа комарците, си велам. Булуци птици ја пребаруваат превртената земја. Давај работат! На овие и едното уво им се наслушува со другото. Само мравите и пчелите работат без велење, вели Оливера Поточка. Закривај усту и давај работат! И ова ми е некоја револуционерна дејност, вели Оливера. Барем не е како кај нас долу, велам. Со едната рака кршиш камења, велам, а со другата го доиш детето. Стражарот те удира со камшикот, велам, а детето ја испушта дојката и, од уста, му се истура млекото. Закривај усту! 
Ќе чепкаме така цел ден по логорските економии и вечерта пак ќе отрчаме кај оградата. Беше зборот секоја вечер да се наоѓаме таму. Чекаме да ни се јават. Лазор Рогожаров и Ристо Коларов. Се накашлуваме, ги подвикуваме нивните имиња, ама никој да ни се оѕвие. Така една вечер, така друга. Сигурно ги потерале понагоре, си велиме, и кренавме раце. Нема по што да ти се полаже мислата. Тајшед беше последно прифатилиште за сите логори понатаму. Ќе тргаш што ти е за тргање... 
 
25. 
Нè однесоа во 21 колона. Ова ќе ни биде последна станица. Зар одовде нема потаму? И од потаму има потаму, ама за нас нема место. Толку ли е преполнето? Таму и живите спијат заедно со мртвите, велат. Ако сакаат да те убијат, ќе ти ја фрлат капата. И, само што ќе тргнеш да си ја земеше, ќе те застрелаат како при обид за бегство. Сè ќе чуеш... Многупати човечката фантазија е поголема од неговата болка. 
Е, овде, којзнае по колку време, влеговме во бања. Првпат назакон да се измиеме. Да се искапеме, што се вели, да ни се опули кожата. Веќе бев заборавила како мириса сапунот... Никогаш не сум влегла во толку голема и светла мијалница. Бањите ги правеле некои јапонски затвореници и сè е под јапонски конец. Мислиш за Хирохито, за царот нивни. Се капеш, а од ѕидовите ти се смеат синолички и боливач, обросени од пареата. Сè цвеќе до цвеќе. Ко цвет ни се отвораат и порите на кожата што си ја танчиме. Да не може капка вода повеќе да застане, на неа да се задржи. Ни шопа вода низ вратот, по 'рбетот, ни ги топли ципите и слабините... 
Тогаш на многу жени им дојде менструацијата. Којзнае по колку време пак им се врати. Пливнаа крвови, потекоа црвени шобурки. Небаре, под секоја жена да се колат свињи. Сигурно од топлината пак ни се врати женската потреба за чистење. Почнаа да ми се замаглуваат жените. Како што задамнува времето, така мене ми се губат во пареата. Ми се губат и пак ми се јавуваат. Мислиш црните лезбејки, престорени во црни сливници. Ми врват во ешалони низ пареата, ми се привидува и коњестата Толи. Зар е пишано, си велам, постојано да бидат во наша близина. Да не им е зададено да идат по нас, како мршари по добиток што пцовисува. Само напати ќе им светнат рамената и слабините, колковите и мевот со прелапнати тутки влакна меѓу ципите... Брр! Ми дојде како да ме дави Толи. Ме фати страв и избегав. Уште со неистресена вода од ушите. Ако приседам, си мислам, може да ми се растурат коските, сета да се разбоздисам. 
 
26. 
Нè прозива бригадирката Нина Шчепкина. Ни дава распоред: ти таму, а ти таму. Нè построија во четири реда и нè одведоа во една фабрика за обработка на рудата сљуда. Момирок, по наше. Од него се прават огноотпорни работи... Ни дадоа по една грутка момирок и по два ножа и ни покажуваат што треба да се прави, како да се работи. Со едната рака засекуваш танок лист од момирокот, а со другата го поземаш. А не смее ни лист да ти се скине, ни прст да си пресечеш. 
— Јас не можам, вели Оливера Поточка, без прсти ќе останам. 
— Како да делиш кори од зелник, велам. 
— Зар тоа ти се сојаде, вели Оливера Поточка. 
Нина Шчепкина објаснува: 
— Шеесет дена ќе бидете ученици, вели, и за тоа време нема штрафној55. 
 
27. 
Нè подучуваа искусни бригадири, контролори. И јас, еднаш двапати, ја разбрав работата. Сами ми тргнаа прстите, што се вели. А Оливера сè нешто несмасно држи: ѝ се лизга од рацете. Дали момирокот или ножот ѝ се лизга, го испушта. 
— Не гледај во мене, ѝ велам, гледај во рацете. 
— Ко чкулава да сум, вели, никаде не ми се гледа работата. 
Кон четвртиот ден веќе се доближив до нормата. Нормата е 500 грама, а јас правам 300. Ама, тогаш пак почнав да кашлам, да бувтам. Ми се врати кашлицата. Само да кинам гроздови од дробовите и да исфрлам. Зајдувам од кашлање, што се вели, грашки пот ми одат по челото. И тогаш го видов најголемото сонце, ако беше сонце. Не знам дали само мене ми се појави? Застанало вака, наниско, мислиш и тоа е избркано од небото. Стои и ми ги топли коските, ме рашеметува. 
За кусо време направив норма. Работам, како сонцето да ми е постојано во близина. Сите да се чудат. Не остана човек што не помина кај мене... И бригадири, и инженери. Дојде и началникот на логорот, Николај Контрашенко. Тој пак, некогаш бил генерал, ама се оженил за Германка и му го симнале чинот. Без прашање се оженил, што се вели, без партиска согласност. 
— Од каде сте, ме прашува Контрашенко. 
— Од Македонија, му велам. 
— Аааа, зинува Контрашенко, од кај Александар Македонски. 
— Од неговата земја, велам. 
— Колкава е Македонија? 
— За живите нема место, велам, но за гробови уште има. 
— Ааа, пак зинува, зборувајте малку македонски. 
— Нам ни забрануваат да зборуваме македонски. Секаде ни го конфискуваат јазикот, велам, од устата ни го исфрлаат. 
— Ааа, пак ќе зине Контрашенко. На сè се чуди, од сè се изненадува. Дури и од тоа што му е познато и јасно. 
— Браво, ми вели Нина Шчепкина, што имате завршено? 
— Гимназија, велам. 
— Отсега ќе кажувате два факултета. Ако сакате повеќе да ве ценат, вели. 
— Ама, како? 
— Така, вели, овдека нема жена без два факултета. 
— Слушаш, Оливеро? 
— Слушам, вели Оливера Поточка, ама којзнае како е... Колку повеќе учиш, толку повеќе знаеш, колку повеќе знаеш, толку повеќе забораваш. А колку повеќе забораваш, толку помалку знаеш... 
— Што рецитираш глупости, Оливеро?! 
— Колку помалку знаеш, вели, толку помалку забораваш, колку помалку забораваш, толку повеќе знаеш... Којзнае како е подобро, повторува и се смее. 
— Что сказала, прашува Шчепкина. 
— Дека денот почнал да се куси. 
— Овде е кус денот, вели Шчепкина, но е долга годината. 
— Знам, ама да се кажува нешто. Да не стои устата затворена, велам. 
 
28. 
Падна првиот снег и ние ја прекинавме работата во фабриката. Нè потераа да береме компири и моркови... Полниш вреќи и јадеш моркови, не му ја мислиш. Вади и крцкај со забите. Ракавите ни се мокри, прстите црвени, ама не сеќаваш студ. Веќе ни е смачено од смрзнати морски риби и само истргуваме моркови. Си ухаме во прстите и тргаме. Подзатреси го малку, подзабриши го и — рускај, млезгај, ко зајаци. Гладот ќе те натера и смртта да ја молиш, и од неа да питаш. 
Се надберуваме со Оливера Поточка и само жеволиме и ждригаме. И, дека заблудени со јадењето, не гледаме кај ни се истргуваат војниците, стражарите. Ги снемува, еден по еден, ни се губат. Ќе се наведнеш, ќе се исправиш и веќе војникот го нема. Но добро е што ги нема, оти ако видат дека јадеш, ќе те натераат да повратиш. И, повратеното одново да го земеш да го изедеш. 
— Кај загинаа, Оливеро, војнициве? 
— Не знам, како да пропаѓаат. 
По некое време, еве ги, излегуваат од грмушките со воспалени лица, со земја и снег по колената. Идат и се тресат, ги чистат панталоните. Сега веќе гледаме што се прави. Секој ден тоа го гледаме. Како која Русинка ќе се доближи до војникот и — паидјом, — ќе му рече. И ќе го завлечка некаде во леите, зад грмушките. 
— Хачеш? 
— Хачу. 
— Паидјом! 
И ќе појдат. Ќе се потпикнат некаде и ќе почнат да клоцаат со нозете. Се нишаат врвовите од грмушките. И, во берењето, ќе ги наоѓаме легалиците нивни. Сето полежина и положина направено. Небаре бастрата да ноќевале тука. 
Тие денови што одевме в поле, ни се примирија црнките во очите, ни се поправи видот. Веќе и сонот ми стана лесен, без пречки во дишењето. И косата повторно зеде да ми расте, да ми се бујати. Сета коса, до влакно, ми се врати на главата. 
 
29. 
Се вративме во фабриката и Оливера Поточка се пријави за ковач. Прашаа: 
— Ест между вас кузнецов?56 
— Ја кузнец, вели Оливера Поточка. 
— Немој, Оливеро, ѝ велам, зар комарци ќе потковаш во Сибир? 
— Небеска Тимјановна, ме прашуваат, ваша Верочка кузнец? 
Јас ги кревам рамената и ја карам Оливера. 
— Таа е машка работа, ѝ велам, како се најде ти? 
— Некој мора да се најде, ми вели. 
— Зар ти ќе клепаш секири, ѝ велам. 
— А што да правам, вели, кога оваа работа до никаде не ми оди. Ми се чудат како на копче без дупчиња, вели. Казна сум ти, вели, чиста глоба. 
Веќе не помага зборување. Ја одведоа до бригадата што сече дрва во тајгите. На одење ја фатив за рака и ќе ѝ речам: 
— Кога ќе ти е многу тешко да дојдеш и да ми кажеш. 
— Добро, ми вели, ќе дојдам и ќе ти кажам. 
Оливера ниша со главата и си ја истргува раката. 
 
30. 
Се готвам да легнам, а од некаде ми иде музика. Ми чука на замрзнатиот прозорец и ми ги полни ушите, како некое штурче од Грамос. Од каде штурче во оваа дебела зима? Може да е ветер, си мислам, може ветрот да свири по симсот од бараките, на стреите? Наслушувам, не е ветер. Ме поткрева музиката, ме полни со скокот, ме возбудува ко порок. Станав и се украдов. Бараките уште не беа заклучени од ноќната стража. Одам сега меѓу купиштата одринат снег, меѓу соспите. А небото слегло до покривите и само си пушта. Јас одам, а и снегот иде по мене. Ми се завлекува меѓу нозете. Се утарам и барам од кај ми иде гласот. Пооди, пооди, чинам, и запри, наслушни. Гласот ми се зголемува, сè појасен ми станува. Ме заплиснува во некои одломки, отсечки, ме подзема како воздушно струење. 
Дојдов до мензата од логорот, до трпезаријата: тука е! Сега ми е страв да влезам. Да не се внатре црните лезбејки, си мислам. Тие, кога се дрогирани, побудалувале од свирење и играње. И ѓаволот од главата им слегувал во нозете... Да влезам или да не влегувам? Ја открилувам полека вратата, а една жена ми го препречува патот. 
— Забрането е, вели и сека со очите, ме турка. Јас се опирам и ги тресам снегулките, ја прскам жената в лице. Таа примижува и се врти кон бината: 
— Татјана Сергеевна, вика, Татјана Сергеевна! 
— Пустите женшину, се оѕвива оттаму корепетиторот Татјана Сергеевна Перипелицина. 
Седнав на еден стол и гледам што се работи. На клавир свири Перипелицина, а на виолина Елизабета Вајкер. Пред војната три пати го освојувала првото место на виолина. Малку зад нив се Жења со гитара и Ана Александровна со флејта. На бината се вртат балерините: ги усогласуваат движењата, ја совладуваат рамнотежата. Водат Ирина и Клавдија. Воздухот само трепери и постојано се искачува нагоре. Како летна омарнина да гледам. 
Дојдоа и до народните ора. И тоа беше имале на програмата. Оркестарот свири, а јас си поттропнувам со прстите, удирам на столот. Ми се стори нешто познато и си тропам. Ама, Ирина и Клавдија не можат да го погодат орото, да го поведат. Една трга напред, друга назад. Ќе направат неколку чекори и ќе запрат. Се мачат во разминувањето на нозете. Сè нешто предвреме, нагрешно ќе им згазат. Јас го фатив тактот, се совпадна со музиката. И тогаш се сетив дека ја свират ,Елено моме". 
— Простете, велам, могу ли ја попробоват? 
— Пожалујста, вели Татјана Сергеевна. 
И јас се качив на бината. Ја фатив Ирина за рака и ја водам. Оркестарот свири, а јас подрипнувам: еден, два, три, ,Елено моме, Елено", ми летаат нозете. Заедно летаат, а не смеат да се досегнат. ,Елено моме, Елено", почнаа и другите да се фаќаат. Татјана Сергеевна само вика: 
— Прекрасна! Прекрасна! Так, так, вели, а јас се вртам ко пергил, што се вели, го потфрлам газот назад. Не ми втасува ни времето, ни местото за играње. Сè ми е малку. Влегов во некое забрзување и да не можам да се запрам. Прекрасна, прекрасна, слушам и се осеќам повисока од сите. 
Којзнае колку пати го повторивме орото и сега ќе си одиме на спиење. 
— Спокојна ноч! 
— А куда ви, Небеска Тимјановна? 
— Во мојата барака, велам. 
— Знаете колку е часот? 
— Полноќ е замината, велам. 
— Сите бараки се заклучени! 
— Ами, сега, јас се заборавив. 
— Сега дојдете кај нас, ми вели Татјана Сергеевна Перипелицина, ние имаме клуч со нас. 
Отидов, што ќе правам. Седнавме вака околнаокол: Елизабета Вајкер, Ирина и Клавдија, Татјана Сергеевна, Ана Александровна... Имаше и други. Извадија леб, сланина, цигари, отворија и вотка. Сè е услагодено, што се вели, пригодено. 
— Кушај, кушај57, ми велат и само ми туркаат по нешто. 
— Оттурете малку и за мртвите... 
— Мртвите пијат само вода, кушај! 
Јас не знам што да земам побргу и само пушам. Се полнам со саѓи. Жените го накреваат шишето и се наткажуваат. Си тркалаат камења во облаци. Кај отиде Жења? Отиде во Будимпешта. Како во Будимпешта? Таму има љубовница. Вистина, кај отиде, прашувам. Си легна да спие, велат, ја посетува во сонот... Јас се засркнав и цигарата ми испадна од уста. Како испукан куршум ми летна. Зар и таа е таква, ми иде да викам, ама да не згрешам. Уште не знам во што народ сум влегла. 
— Пожалујста, Небеска, кушај! 
И така: потпивни, поткасни, почна да ме замелушува вотката. Ме ошумоглавува. Осеќам дека душата ми бара некој непрекинат сон. И беше сум заспала, ко свилена буба во кожурец. Ме покриле, ме завиткале и сум отпливала некаде до десет часот утрото. Сега што ќе кажам во фабриката? Се вртам и здогледувам оставено порака: ,Јави се кај лекарката Лидија Подувкина". Напишано на едно скинато ливче. 
 
31. 
Влегувам во амбулантата: во чекалницата седи само балерината Клавдија. Ме виде и почна да си ги забришува очите. Ама, многу ѝ се накиснати, што се вели, и веѓите ѝ се подмакани. Се брише и се тресе ко риба во мрестење. Ја прашувам, што ја боли, а таа само шмрка и ништо не ми кажува. Ја крие главата од мене. 
— Надвор плаче Клавдија, ѝ кажувам на Подувкина. 
— За нејзината болест немам апчиња, вели Подувкина и ми става топломер под мишката. 
— Плаче, велам. 
— Нека плаче, вели, сте кренале температура. 
— Немам температура... 
— Не е многу висока, вели и ми намигнува. Потоа ја зема перодршката и ми напишува два дена боледување. 
Излегувам, а Клавдија уште седи во чекалницата. Небаре збркана, запашкана. Си потпушта солзи и си ги забришува. Уште ништо не разбирам, ништо не знам. А зар мора да знам? Не ја боли многу, си велам, штом солзите ѝ се чисти како кај дете. 
Вечерта, Татјана Перипелицина ќе ми рече: 
— Решивме да те примиме во нашата уметничка секција. Ќе вклучиме и јужнословенски песни и ора, вели. 
— Јас знам само македонски, велам. 
— Доста е толку, вели. 
— Ама, јас не сум уметник, велам. 
— Кога се игра со срце, вели, и телото знае што да прави. 
— И ногата не ми е здрава... 
— Токму затоа, вели, ние во сабота и недела не работиме... Е, моја драга Небеска, вели, јас сум пеела и пред навртен митралез. Во гола зима, вели, на гол снег. 
— Нада получит разрешение от Шчепкина. 
— Таа веќе знае. 
 
32. 
За 60 дена работа направив две и пол норми. Рекордерка број 1, женски Стаханов58. Работам како улава, што се вели, не знам да забошотам. Само — фрпа, фрпа — ми прават прстите, како да прелистувам тетратка. 
— За кого работиш, ми велат, зар за ,чјорнова чјорта?"59 
— Работам за социјализмот, велам, Сталин ќе умре. 
Имаше една Кира, што ја прекарувавме ,Сталинова кашлица", ќе ме изеде сосе алишта. Таа никаде не се дели од Сталина. Со него си легнува, со него се разбудува. И пред секоја негова слика се крсти. Се крстиме и ние со неа. 
— И земјата се врти околу неговата глава, вели, околу неговата рака. Сталин не умира, вели. 
— Не го прима господ, вели една Германка. 
— Оди, прави магла, вели Кира. 
— Ах, ти македонски сволоч, слушам зад себе и ми испаднаа листовите што ги цепам од момирокот. Кој ми вика сега ѓубре? 
Се свртувам: две криминалки ја тепаат фризерката Гертруда. 
— Кому ѓубре, ѓубре едно, велам и ја фаќам едната в гуша. 
— А што ти хочеш, што ти хочеш, ми вели, и прета со рацете, ме драска. Ја спружив колку што беше долга. И дадов една по муцка и ја легнав. Нема сенка за мене, што се вели, ѝ тропна главата на подот. Иде и другата, ама и таа се најде долу. Станува Гертруда и се врти да ме удри. Дури сега ништо не разбирам: јас ја бранам, а таа сака да ме удри. Сите три ми се свртија мене. Која како ќе стане и ќе се накрене да ми врати. Ама, и јас уште не сум за фрлање: ми идат некако назгодно и мавам, не одбирам место. Не ги пуштам понаблиску до мене. Ќе ја удрам меѓу рогови и ќе ѝ избегаат очите од главата. Пискаат, врескаат и си ја голтаат крвта од носот, од устата. Дофаќа една од ножовите и ми го бара срцето. Јас ѝ го фатив ножот и гргна крв, ми се наполни раката. И тогаш дојдоа стражарите, ни ги ставија лисиците. Си ги гледам рацете: крвта ми капе од едната дланка во другата. 
Нè фрлија в карцер, во самица. Така ноќта ја престојав на нозе. Саноќ да се тресам да не знам што е на мене мое. 
Утрото ме водат кај началникот на логорот, Контрашенко, и началникот на безбедност, Рјазин. 
— Заклучонаја АО 441, ми вели Рјазин и се подумува. Ме вика по нумер, по бројот на облеката. Ние сме сега ништо: мувосерка, црвец, нула. Јас се викам АО 441, а Оливера Поточка АО 442. Тие ни се имињата. Заклучонаја АО четиристо сорак адин, зошто се тепаше? 
— Ми рекоа македонско ѓубре. 
— Зошто ја бранеше Гертруда? 
— Не ја бранев Гертруда, туку името на мојот народ. 
— Гертруда е есесовка од Грција. 
— Од Грција? Ако била во Грција, велам, сигурно била и во Македонија? Можеби затоа викаше македонско ѓубре? 
— Брзо се палиш, вели Контрашенко, но таа навреда не е нивна, туку од кавкаските колонисти. Останало уште од времето на Александар Македонски, вели. 
Господе, си мислам, зар оттогаш сме проколнати да бидеме ѓубре. Македонски сволач. Колку било тешко да го носиш тоа име, си мислам. Дури и во овие пустелии било тешко. 
 
33. 
Ме пречекаа две криминалки и ми велат: 
— Ти си таа и таа? 
— Јас сум, велам. 
— Да дојдеш таму и таму. 
—Ќе дојдам, велам, а со умот си мислам друго. Кога ќе си го видат тилот! Знам што ме чека таму и што се прави таму. Ме јадат и дланкиве и носот. Сакаат повторно да се правиме крвови. 
— Не оди, ми вели Татјана Перипелицина, тие по цел ден се будали. 
Сега сите жени од уметничката секција ме вардат. Никаде не ме оставаат сама. Руската душа била широка и кај што е најтесно. Се плашат да не ме заколат. Перипелицина оди и да преговара. 
Чула и Оливера Поточка и, иде препашана со синџири, ѕвечи меѓу бараките. 
— Жива си, Небеска? 
— Кога дозна, ѝ велам. 
— Ми се кажа на сон, вели. 
— Јас мислев дека знаеш. 
— Сега знам, вели, Горачинов ти го подгази фустанот. 
— Што бладаш, ѝ велам. 
— Ти го кажувам сонот, вели. 
— И соништата не кажуваат право, велам, оти јас него го подгазив. Тој за мене си го зеде Сибир на врат, велам. 
 
34. 
Не помина многу и пак еден нож ми помина покрај уши. Имаше едни задригази жени, скарани со секоја идеологија. Пашли к чјорту60. Многупати ни го истураа јадењето. Ќе ручаме а тие ќе шлапкаат ко свињи во копанка. Го мрцкаат носот во танките чорби, ги оближуваат лажиците и само ждригаат. Јас си гледам во чинијата своја, а тие не ме оставаат. Тропаат со лажиците и ме прскаат. И се смеат со полни усти. Им се гледа јадењето. Не успева социјализам во олку студена земја, велат, којзнае во каква агрегатна состојба ќе се претвори. Јас не можам да дотраам. И јас за дрво си плачам, што се вели, сум дошла од којзнае каде и, овде, во Сибир, ќе го бранам социјализмот. Ама, кому ќе му кажеш? Ум човечки, заблуден. И не видов кога ми помина покрај уши. За влакно сум измрдала. Само малку ме драсна. А зад нив да ти биде Гертруда. Видела што ми се готви и станала да ме брани. И, ајде, пак в самица. Сега обете во иста самица. 
— Оти ме бранеше, ја прашувам Гертруда. 
— И ти еднаш ме бранеше, вели таа. 
— Јас, кога те бранев, ти ме нападна. 
— Морав да правам лице, вели, јас со нив живеам. 
— Си била во Македонија? 
— Од кај знаеш дека сум била, вели. 
— Кај ги гоневте партизаните? 
— Офанзивата почна од Солун, вели, сум ги заборавила имињата. 
— Не си ги заборавила, велам, мене си ме гонела. 
— Ти партизанка, вели. 
— Партизанка, велам. 
— Лажеш?! 
— Не знам да лажам, велам, многу му се лутам на татка дека не ми остави лаги. 
Гертруда брвнува да се смее. 
— Па, како дојде ова вака, вели и го накрева мевот, загребини фрла со нозете. Исто небаре кучка. Ја ниша главата и гребе по ѕидовите, удира. Сега не знам кој ми е пријател, а кој непријател, вели и умира од смеење, не може да се запре. Зар можеше вака и вака, вели и очите ги врти ко лупени јајца. Ја гледам неа и ме префаќа смеењето. Како скокот, што се вели, како проѕевање ме префаќа. И — ха, ха, ха, хи, хи, хи, — одам и јас по неа, по смеењето нејзино. Можеби оваа ги скопела заробениците и од нивните јајца правела гулаш? Се сетив на тоа и се смеам. Ја терам да ми раскажува. Таа ми кажува по нешто, а јас мислам дека сега се вратила оттаму. Напати ми скорева солзи, а напати ми иде да ја гушнам дека ете, некогаш и некаде, без наше знаење, сме биле заедно. А можам и да ја убијам, в раце ми е влезена. Ама, како да убиеш беспомошен човек? Не ти се крева рака, што се вели, не ти носи душата. Сакаш некој да те сака, па макар и класниот непријател. И така... ,Век човечки, би рекла мајка, кај нè врагот замери". 
 
35. 
Се враќаме на спиење, месец јануари, живата паднала на минус 45 степени. Речиси цел месец е така. Од никаде да олабави, да попушти. И ние, со проштение, сè кај што работиме: и јадење и мочање и сето друго го вршиме во фабриката. Ќе се закриеш малку во некое ќоше и... Нема срам тука. Гигиено, хигиено, ќе преживееме ли без тебе? Само за спиење си одиме во бараките. Едната душа ни знае како си одиме. И облеката ти се кине од студот. Ќе погледнеш, а погледот ништо никаде не ти покажува и од никаде не ти се враќа назад. Не можеш и главата, што се вели, да ја носиш. Студот само те смалува и со мраз ти го врзува лицето. Ако се фатиш да се обришеш, кожата в раце ќе си ја најдеш, на голи вилици ќе останеш. Сме се фатиле под мишка и паткаме, по две, по три, се помагаме. Излегуваме пред бараките, а таму нè чека Рјазин, со натегната шубара до очите. Малку му е земјата за владеење, го бара и небото. 
— Земи ја, вели, бригадата и да го изринете снегот. 
— Јас не можам да им наредам, велам, речете им вие. 
— Не, ти, вели Рјазин. Чкрта со забите, го цеди зборот. 
Жените што се со мене не можат да проговорат. Мислам дека ни се заделува и кожата од коските. Не, ти, вели Рјазин. Штом се разлошени офицерите знаеме дека е болен чјорнија чјорт. Некои жени веќе паѓаат. Како што ќе ја поткрене главата да проговори и ќе ја снема. Ќе се израмни со снегот. Не, ти, вели Рјазин. Ќе се видиме кога ќе окопнат снеговите. Затворете ја, им вика на стражарите. Пес беше Рјазин. Многупати ќе го фрлеше догорчето од цигарата, а, ако се наведнеш да го земеш, ќе ти ги подгази прстите. Ти ќе офкаш, а тој ќе врти со чизмата и ќе ти ги меле прстите под стапалото. 
Ама, се рекло дека со гордоста си само поблиску до гробот. Во самицата ми е исто како надвор, а може и полошо. Не знаеш ни до кај студи, ни дали има повеќе од тоа. Не знаеш и до кај си жива. Секаде ми се закречила крвта. Мислите ми се ограничиле и ништо не знам. Почнав да скокам и да се удирам во ѕидовите. Гребам и си дувам во врвот од прстите. Се тепам, се бапкам, ама и за тоа немам сила. Сета душа, што се вели, ми се искачила кај забите, на уста ми застанала. Уште малку ќе прејде и ќе ме напушти. Се потпрев на врата и чекам да угаснам. Ми шумоли умот, мислам и него ми го фатил мразот. Целата сум здрвена. Ми иде некоја врева и, тогаш, како јас да сум се нашла надвор, а телото ми останало в ќелија. Трчам од некаде да си ја спасам мршата фрлена на подот. Ми е гроза од телото, а пак идам да го спасам. Ја развалувам вратата и, наместо јас, внатре влегува една толпа жени. А што било?... Жените им го зеле оружјето на стражарите и дошле да ме спасат. Сето тоа мене ко низ сон ми се кажува. Тие ме изведуваат, а сирените веќе даваат узбуна, идат нови стражари. И, ајде — пак назад. Но, овојпат, заедно со моите спасителки. Е, ништо, сега ќе се умира, си велам. Осеќам како ми пукаат очите, ми се одзема животот. Кањец. Стоиме едно до друго и си дишеме од уста в уста. Чекаме да видиме која ќе падне прва. Ама, и тоа не било да биде. Некои отишле кај Контрашенко и го измолиле да нè пуштат. Животот заслужува и овде да има живи, беше рекол. 
Ме изведоа со помагање. Кочан сум целата, што се вели, одам со забавени движења небаре потскусена во нозете. Ноктите ми се испоткршени од гребење на ѕидот и полни со потсирена крв и малтер... Нашле вотка од криминалките и зедоа да ме тријат. По вратот, по рацете, по нозете. По сите жили ме жулат дури да ми се пушти крвта. И после сум заспала. Не знам колку време сум спиела. 
Тој студ уште цела недела остана во мене. Само да ме тресе и да тлеам, да не може мршата да ми се умири. Ќе ја затворам устата, а таа уште си штрака, си работи. Како во незапирлив страв. Целата сум модра и зелена. После почнав да горам. Ме удри некој пламен пругоре и — тука на две леви нозе стојам, тука со две десни одам. Господе, да не сум добила нешто огница, што се вели, тифус или маларија? Или црни пришти, јаникари? А може прав ми налегнал во дробовите и не ми дава да дишам... Може од цигарите ,ракета" сета сум затната. Си нагаѓам така, а отсекаде ми бучи. Данг, данг ќе ми направи во ушите. Како струни да ми се кинат. Се сетив дека си ја влечам болеста и тоа ти е. Секаде со мене си ја носам: раната на коленото повторно се отворила. Си работел црвецот во коската и потече црвотечината, нишестето. Сè ме врти, ме боли, и сето наеднаш. И водата, што е вода, ми горчи. Ништо да не можам да си заповедам: ни рака, ни нога. Сакам да ја засучам ногавицата, ама ногата, гледам, ми избегала. Ехеј, дури онаму онака, ми отишла. И после, паднав, се изгубив. Сум ги испуштила ножовите и момирокот од раце и на нив сум седнала. Којзнае колку време така, да не знам за себеси. Ме завиткале во кожи, во кожуви и ме кренале. Ја оставиле работата и, ајде! Ме качиле на санка за в болница. Патем сум викала: снегон гори, кој го запали снегон? Сè непомислено. 
Ме легнаа да ме оперираат. Двајца Руси и една Германка. Ми дадоа локална анестезија и сега ме тераат да зборувам, нешто да раскажувам. Секаде исто те тераат. Лесно им е со туѓото олеле. Сите мислат дека, зборувајќи, ќе заборавиш на болките, ќе се заблудиш. Ама, кај се заборавала болката што е со тебе. 
— Те боли? 
— Не ме боли, лажам. Која болка боли помалку од твојата. Зар не гледаат дека главата само натаму ми бега. 
— Издржи уште малку, велат, и дупат во ногата, ми ја гребат коската. Ми чукаат инструменти од болничката ковачница: клешти и виљушки, пили и сврдли, ножици и маши, пинцети. И јод, јод, затнат ми е носот од јод. Не те боли? Не ме боли, велам, а очите ми се завраќаат, пот и солзи ми се полнат. И лагата не е лага, ако не стане нова вистина. 
И после, секој ден моето лелекање да си го слушам од далеку. Сè од некои други соби да ми иде. Од кај идат оние гласови, ќе прашам. Од машкото одделение, ми вели една сестра. Таму постојано оперираме луѓе што станале против природните закони. Повредени педери, вели, гадни работи, да не ти кажувам. Не кажувај, ќе речам. 
Такви ми ти работи таму. 
 
36. 
Почна да ми се преслекува кожата. Осетив како ми се фаќа месото меѓу конците, се прима. И после пак на санка, ме враќаат во фабричкиот логор. Ги дупнаа коњите, ѕвечат прапорците, се одмотува тајгата, ми светкаат дрвјата со снежни капчиња. Небаре на коледе ме водат. Санкарот шврка по коњите и само камшикот и прапорците се одглас што се слуша. Секоја друга жива здивка се потпикнала некаде и молчи. И тогаш, по втор пат како да го видов големото сонце што ми се јави и понапред. Излегло онака, на ниско, речиси на снегот е легнато. Сигурно повторно слегло да ме види, си мислам. А дали си ја видело мојата мајка, дали си го видело моето дете, сакам да го прашам. Исто, ко во народните песни ми иде да зборувам, да прашувам. Не сум знаела дека и тоа можело да ти дојде. Да зборуваш со сонцето. А може да не беше сонце, што се вели, кај се нашло ваму сонце? Може да беше некоја згрутчена светлина од снегот. Или само напор да не го испуштам од своето сеќавање. Којзнае што беше тоа сонце? 
 
37. 
Не кажав за љубовната врска меѓу балерината Клавдија и пејачката Ники. Ники беше од некое руско-грчко благородничко семејство што се вратило од Шангај, од Кина. Беше толку убава што да нема ништо за фрлање. И мрсулите ѝ се убави, велеше Клавдија и постојано ја држеше за рака. Веќе од никого ништо не криеше. Ники па Ники. И кога ќе се мочаше на снегот, ќе напишеше Ники. Ќе го издлабеше некако во снежниот намет. А снегот таму ти е везден застанат пред врата. Отвори ја вратата и ќе ти влезе в соба... Но во нивната љубов да ти се вмеша лекарката Лидија Подувкина. Ја презеде Ники и почнаа страдањата на Клавдија. Ники била верверица што скока од дрво на дрво. 
Една ноќ, во длабината на бараката, чувме некакво цвилење. Ту ко потпевнување, ту ко потплакување, подлипнување. А ни доаѓа одеднаш, сето заедно. Отрчавме и што ќе видиме: клекнала Клавдија над главата од Ники, плаче и само ја бацува. Во очите, на устата, секаде. Целото лице ѝ го покрива со бакнежи. Ја лигави така Ники и испушта некои гласови, ко да рика елен, ко да лае лисица. Избезумена работа, што се вели. На Ники ѝ е пресечен гркланот, уште крвта ѝ липта, ѝ подџбурнува под гушата. Секнуваат модрите жилички под проѕирната кожа. Кркори и некоја пареа се крева. Мртвилото веќе ѝ тргнало, ама убавината уште ѝ се познава. Клавдија само се наведнува, мислиш раната со уста ѝ ја затвора. 
Сега не знаеме зошто плаче Клавдија. Дали сè уште од љубов или само од жал? Се мачи ли да ја разбуди, одново да ја оживи или ја убедува да не ја прогонува по смртта? Но како се реши да ја заколе кога толку многу ја сакала? Мора да ѝ се заматил умот од многу сакање. Едната трепка ѝ сени на другата. Дури тогаш се сетив за нејзиното липање во чекалницата кај Подувкина. Сигурно ја молела да ѝ ја остави Ники. 
Јас уште не ја разбирам оваа љубов. Но тие и во гласот имаат некое измрдано место кое постојано им се покажува. Им ја дели мислата и остава празнина во нивното матно чувство за слобода. Тој намек во зборовите треба да ја нагласи двосмислата на нивното живеење... Не сум знаела дека ваков какол имало и меѓу луѓето. Ама, веќе им го зедов стравот. Ако е за право, и стравот е некоја болест. Ако се плашам, си мислам, и јас нешто не сум здрава. И ги гледам така, ко болен што се гледа. И со гнас и со жалење. Ако сакаат, што се вели, очи нека вадат. Мораш да си со нив. Со нив живееш и нема бегање. 
Ќе се делат пакети и ќе застанеш и ти со нив да чекаш. Знаеш дека за тебе нема, ама со сите чекаш и собираш догорци од земјата. Си ја собираш и плунката в уста. Жените ги носат пакетите, а малку потаму ги чекаат криминалките и им ја земаат вотката и чајот. Не сакаш да дадеш? Дувни, исекни се! Ќе им го распараат пакетот и ќе им го избуричкаат. И тоа го гледаш, но не можеш ништо да помогнеш. Знаеш дека тие од чајот прават дрога и можат да те заколат. Ќе го варат, варат чајот, сè дури да дојде густ како катран. Потоа ќе пијат и ќе пеат, ќе летаат по студеното небо. Ослободени од времето, се оддаваат на некое непрекинато летање, како вилините коњчиња со еднодневен живот. Музиката по вторпат ги опијанува... Колку убаво пееја и играа тогаш! Влегуваа во некој транс со замижани очи. И свиреа, свиреа... Балалајките ги ставаа на газот и пак свиреа. Едни свират, а другите играат. Се тресат, се трескаат, што се вели, никаде не ги собира. Небаре да ги фатила мувата, да им влегла под опашка. Некоја добиваше желба да се качува на бандерите. Ќе ѝ дојдеше така сила, ќе ја натераше нешто. Туку излазала нагоре, се изверила ко мачка, ко гуштерица. Ја гледаме како удира по жиците, по чашките. Ја завратила главата и си зборува со ветрот. Ало, вика, ало громче, слабо слушатса, ало громче, ало силнеј... паѓа жената во незнаја. И бега некаде умот и пак се држи. Ние ја гледаме одоздола, од снегот. Стоиме ко ластовици залепени на бел ѕид и само црцориме. Чекаме да се отпушти, да падне. Па после, не знаеш што си видела на јаве, а што на сон... 
Колку пати и на јаве така сум го слушала името свое. Иде некој глас по тебе и само вика, те прозива. Ајде, Небеска, ајде! Каде? Ајде!... Идело така и на јаве и на сон да ти се прикажува исто. Отвори ги очите — исто гледаш, затвори ги, пак исто... 
 
38. 
Така и кога ме сретна Жења. Ме запре со некој страв и радост што ѝ стоеја заедно на лицето. Едно до друго, што се вели. 
— Знаеш нешто? 
— Ништо не знам. 
— И Сталин си отиде, вели. 
— Пак ќе се врати, велам. 
— Не се враќа оттаму, вели, и за него имало умирање. 
— Кој умре, прашувам, како од некоја дремка да сум излезена. 
— Чјорнија чјорт, вели Жења, разбуди се! 
— Што, Сталин умре, велам и рипнувам да ја бацувам, да ја давам Жења. 
— Немој, Тимјановна, вели, ќе нè видат, Тимјановна... 
— Што, да не ме исклучат од партија, велам и само ја шлакам в образи. Уште не можам да се согласам со ушите. 
— Не требаше да ти кажувам, вели Жења. 
— Требаше, требаше, велам, вистината мора да исплива. Јас знаев дека ќе умре, велам, му ја видов и смртта. Во очите на Рјазин му ја видов, велам. 
Се задава онака Татјана Перипелицина и јас го пуштам гласот по неа. 
— Знају, знају, вели таа. 
— Зар јас сум последната што дознавам. 
Беше 5 март, минус 30 степени, ама ни е топло, што се вели, прст да не трае од топлина. И срцето се крева, подлетнува, жерав ми станало... 
После писнаа и сирените. Се запре работата во фабриката, нè изведоа во логорското двориште. Се појави началникот Рјазин. 
— Должен сум, вели, да ви ја соопштам тажната вест дека почина генералниот секретар на Комунистичката партија на Советскиот Сојуз, таткото на народот и нашиот голем учител и водач, генералисимус Јосиф Висарионович Сталин. 
— Браво, велат некои Германки. 
— Кутрите колку страдаат, се слуша, може од болка го прават тоа. 
— Кто сказал ,браво", вели Рјазин и се костреши, му потемнува лицето. Заборавил дека најопасен е оној што ти се плаши. Кто сказал ,браво", повторува едно задруго, а Германките само ги покажуваат јазичињата ко гуштерици. И после забучи, се разбранува толпата, ништо не се разодбира. Се слуша само липањето на Кира. Ги накрева градите и со нив ги пречекува солзите, си ги збира. Нејзиното плачење го подземаат уште неколку извеани жени, а ние само се довикуваме и ги с'скаме: Дојди, натепај ме, вели една. Пачему, прашува друга? За да можам да се расплачам, вели првата. Толку ти е жал? Очен многа, вели, црно си врзав меѓу нозе. Една вика од ваму, друга оданде. Креваме така палаври, палавштини. Презелена работа. И тогаш стана една голема тепачка меѓу жените. Се кубат, се кинат и се прпелкаат во снегот. Грвалица. Цели клапчиња вака, се тркалаат. И стражарите ги сметнаа пушките, се чу решителна команда: 
— Оган! 
— Бау! 
— Оган!... 
Жените веќе се пуштаат и се гледаат, како да се сретнале по многу години. 
— Има убиени? 
— Нема убиени. 
— По кои пукаа? 
— Пукаа за душа на Сталин. 
За Сталин се уби само Кира, прекарувана ,Сталинова кашлица". Ја најдовме обесена во еден од полските нужници. Првин сакала да се запали, ама не ѝ фатил кибритот. Клечките ѝ беа истурени под нозете, до кантичето со бензин. Таа и во последниот грч на лицето беше задржала некаков триумф... Ако може да се зборува за триумф в нужник?! 
 
39. 
Се враќаме од логорот номер 27, а мене цел пат ми е умот кај Оливера. Бевме да ја демонстрираме брзината, што се вели, да нè покажат. Пуста Оливера, си велам, којзнае како ика дека ја умам? А може да ѝ горат ушите, си велам, слегувајќи од возот. Ние слегуваме, а една група се качува. И, како што си ја мислам така, туку — оп, еве ја: и неа ја гледам меѓу жените. Веднаш ме касна змија, знам дека лошите работнички ги водат во полоши логори. Се боднав и ѝ се фрлив. 
— Каде вака? 
— Којзнае каде. 
— Гледај, Оливеро, кај одиш! 
— Со две очи толку се гледа, вели, и со две нозе толку се оди. 
— Не се договоривме за така. 
— Не грижи се, вели, јас пак ќе сечам дрвја во тајгата, а ти ќе голташ прав и ќе плувосуваш. Ќе го сечам стеблото, вели, и ќе си мислам на Рјазин. После ќе седнам на неговиот труп да се починам. 
Не можеш ништо да ѝ преречеш. А што не направив да ја примиме во уметничката секција... 
— Дојди, Оливеро, што си толку опака! 
— Не, ќе вели, немам грациозност. 
— Ќе играш машко, ѝ велам, и јас играм машко. 
— Не сум за тоа, ќе ми се наврекнува. 
— Не викај, те слушам. 
— Ти ме слушаш, ќе вели, но јас не те слушам. 
— Како што сакаш, ѝ велам, но еден ден волци ќе ти ги влечат цревата. Со свои очи ќе си ги гледаш цревата, ѝ велам, па после ми е тешко од тоа што сум го рекла. Сум го делела касајот, што се вели. Од уста сум го делела. Беше поизеслива жената, а таму нема кој да ѝ позакрие, да ѝ даде. 
Вели вака, вели онака, кон никаде не се води, не се оправа. Оливера Поточка. 
Ја молеше и Татјана Перипелицина. Таа пак беше осудена на 12 години затвор затоа што танцувала со некој Французин. Премрежиња разни. Мајка ѝ била далечна роднина на царската лоза Романови, но нејзините секогаш ја држеле прогресивната страна. Но кој може сега да ти каже која е прогресивната страна? Можеби лажеше. Но јас морав да ѝ верувам, како што ми веруваше и таа мене. Без доверба, што се вели, никаде не се живее. Колку луѓе, толку и истории. Па и ова јас што го кажувам за да се види колку може човек да истрпи и пак да остане. А знам дека има и повеќе што истрпеле... И ова е само една вистина, зашто вистини има стопати по толку, којзнае колку пати по толку. Вистини има колку што има и луѓе. И живи и мртви. 
Така со Оливера Поточка. Зборувај, зборувај, ми се здебели јазикот од зборување. Таа си го тера само тоа што го знае. Педа не отстапува од него. Видов, не видов и ѝ дадов сè што мислев дека ми е многу. Чорапи, долна облека, нараквици... И дадов и сто рубли што ми останале. Како војска, што се вели, како на војна да ја испраќам. 
 
40. 
Свирнаа сирените и нè собраа. Излезе Николај Контрашенко и ни чита нова наредба. 
— Первое: од денеска се исфрлаат броевите од облеките и на затворениците им се враќаат крстените имиња. 
— Второе: се отстрануваат решетките од прозорците. 
— Третјее: вратите не се заклучуваат. 
— Четвјортое: од собите се исфрлаат кантите за измет. 
— Спасиба, боже, спасиба! 
— Пјатое: ќе се применува осумчасовно работно време. 
— Шестое: не се работат неделите и државните празници. 
— Ураа! 
— Седмое: ... 
— Ура, ура, ура! 
— Восем: ... 
— Да здравствует Николај Контрашенко, викаме и подрипнуваме, ги креваме рацете. Да се може и него ќе го кренеме, над облаци ќе го изнесеме. Сме се разгракале така, како кога ги испраќавме жеравите. Ќе се јавеа на небото и ние ќе застанеме да ги испраќаме. Може да поминат и над моето село, ќе си велам, може да слезат во Костурското Езеро. И ќе ја кренам главата вака и ќе ги гледам кај што се стројат во низи на небото, пиштејќи. Си мислам дека ја слушам мајка: ми вика, избезумена, некаде одозгора, од високо... 
 
41. 
Ја подготвуваме новата програма, а јас седам вака, настрана: си го чекам редот. На бината проба хорот, а јас седам. До мене седна и Жења. Ми дојде ко порачана, што се вели. Сум чула толку неубави работи за неа и сега ми дојде назгодно да ја прашам. Ќе ја прашам, кај не отишло. Ми текна за девојката од Будимпешта. Тој нејзин наклон кон жените и јас малку го забележав, ама уште не ми се верува. Ја затекнав легната покрај Ирина: ѝ се пикнала под гуша и само ѝ гуга. И колва со јаготките од прстите по мекото перниче под папокот. Ама, таму што немало да видиш, а пак не ти е за верување. Заслушај се ноќе, и ќе ти се јави некое крцкање на креветите, над тебе или под тебе, небаре црвец да работи во штиците. Си ги гризат јазиците, палците, брадавиците. Се молзат, се цицаат, се глодаат... Дали е ова љубов или ропство, тиранија, си велиш и ти е страв со некоја жена посрдечно да се поздравиш. Мораш на сè да мислиш, што се вели, не знаеш како ќе те разбере. 
Ја гледам сега Жења и уште се мачам да не верувам. Па јас толкупати сум седела со неа, таа прва ми ја соопшти смртта на Сталин... Зар под лицето на таа мила жена, може да се крие и некој неодреден маж? Женско лице со машка насмевка... Можеби е клевета, си мислам, иако знам дека и ѓаволот може да оди со сенката од господ. 
Хорот ја проба ,Каљинка". Се разлеваат кристалните гласови од жените, небаре камбани на студен Велигден, а јас се мислам како да се престрашам. 
— Жења, велам, не знам како да почнам... 
— Како сакаш почни, вели Жења. 
— Сум чула нешто, велам, ама да не се навредиш. 
— Знам што си чула, вели, не се навредувам. 
— Сигурно, не е вистина, велам. 
— Вистина е, вели Жења, око не ѝ трепнува. Сите офицерски жени ми лежеле меѓу нозе, вели. 
,Каљинка, Каљинка, Каљинка маја, пее хорот. 
В саду јагода, малинка, малинка маја." 
— И девојката од Будимпешта, ја прашувам. 
— Таа прва ми ги отвори очите. Дотогаш знаев дека немам потреба од маж, вели, а со неа открив што ми е потребно. Некои нови сокови потекоа од мене. Ми набрекнаа градите, вели, ми се направија брадавиците... Сите влакна ми се кренаа, вели... 
,Ех, над рекоју под сасноју 
Спат положите ви менја. 
Ех, љуљи, љуљи, 
спат положите ви менја." 
...И еден друг човек се разбуди во мене, вели, некој кого не сум го знаела дотогаш, а постојано живеел во мене. А можеби тогаш првпат се појави, вели, за да ја реши мојата недоумица. Проработи мојот угаснат вулкан, вели, мислев нејзиното тело се исправа во мене, го дозавршува... 
,Ех, красавица, рускаја девица, 
пољуби же ти менја. 
Ех, љуљи, љуљи, 
пољуби же ти менја". 
...Си го одредив полот, вели, и се разведов со мажот. И тогаш ме осудија за симпатии кон Југославија. По логорска норма, вели, 25 плус 5 и 5. Оттогаш само со жени се ставам. Но јас не се врзувам од користољубие, вели, за кутија цигари и парче сланина... 
,Каљинка, каљинка, каљинка маја." 
— Аман, Жења, што болест беше тоа, ѝ велам и ја терам да се бара некаде, да се лекува некако. 
— Јас и твоите усни ги сонувам, вели таа, уште не можам да ги заборавам бакнежите за Сталин. Твојата уста е само за бацување, вели и ме гледа со некој поглед кој постојано ѝ заминува некаде. 
Останав вџашена, што се вели, ни ваму, ни таму. Не знам веќе што да приречам, кој збор да го одберам. Осеќам некоја шлаканица, штавена преку лице. Бегај, Небеска, си велам, оваа и тебе ќе те легне, ќе те кутне. И цело време после самата да се карам: што ми требаше да ја прашувам, што ми требаше да се будалам... 
 
42. 
Како засилување на програмата ја доведоа и Маша Русланова, примадона на рускиот мелос. Жена на генерал Русланов. Беа осудени за ширење капиталистички стил на облекување. Имено, Маша Русланова сошила фустан кај што шиела и жената на некој странски дипломат. Таа е обвинета за користење буржоаско влијание во облекувањето, а мажот ѝ за небудност. И двајцата добиваат логорска норма: 25 години, плус 5 и 5. Страшилишта. 
Ќе го пушти гласот Маша Русланова, а ние ќе стоиме зинати пред неа. 
— Ех, Маша, Машенка, ќе вели Перипелицина, нема човек што не ја оставил работата за да те слуша. Цела Русија можеш да ја оставиш без работа, ќе вели. 
— И дреме на Русија, вели Жења. 
— Ета правда, вели Маша Русланова, а гласот како да ѝ се претура од една чаша во друга. Само се претура, а никако да се испразни, да претече. Ни капка настрана да ѝ се растури. 
Јас пак сега се борам, покрај ,Елено моме", да го придодадам и ,пајдушкото оро". Сакам повеќе наши ора да ставам на програмата. Сè што знам. Но жените се чудат: нешто не им е јасно, што се вели, а нешто не ми е мене. Не можеме да ги викаме македонски ора, ми велат. Југославија, службено, е сè уште слуга на империјализмот. Што има врска Југославија, велам, зар коњот ќе го викаме коза? Да не беше Македонија во Југославија... Да не беше Македонија во Југославија, им велам, којзнае дали ќе имаше македонски ора? Којзнае дали ќе имаше и Македонија, велам, и којзнае дали јас ќе бев овдека. Да ги наречеме бугарски, ми велат. Не, велам, Бугарите не играат вакви ора. Никој не одиграл вакви ора, велам. 
Е, добро, ќе ги наречеме јужнословенски танци. И тоа не чини, ама играме. Ќе се наредиме вака: машко, женско, машко, женско. Сите сме женски, ама преправени. И си тераме: дали полка, Елено моме, казачок или берјоска. Ќе ги потфрламе нозете, ќе си ги втасуваме, ќе одбираме и ќе прусаме, како потполошки во стрниште. 
Ми текна да ја запеам и ,Билјана платно белеше". Перипелицина почна да ја бара на клавирот, а Елизабета Вајкер веќе наглавува со виолината, ги нагласува поубавите места од песната. Зад нив стои Жења и дрнка со гитарата, како ништо да не ми рекла пред тоа. Потстанува Перипелицина и вика: 
— Оди малку побргу, Тимјановна! Оди малку побргу, вели, и песната ќе ја направиме валцер. 
Ја забрзав песната и жените се фатија да играат. Ги подаваат, две по две, рацете, се заобиколуваат со нозете. ,Кротко терајте карванот", пеам, а жените се вртат, замавнуваат со колковите. Ги потфрлаат главите и одат кон надвор, излегуваат низ вратата. Ме подзема и мене ветерот и одам по нив, небаре гости се испраќаме. Не знам како стана тоа така, кому му дојде за надвор? Може сами да ни тргнаа нозете. ,Да не ми платно згазите", ми идат гласовите на Струма Количовска и Воскресија Мукаетова. Дури од Грамос ми идат нивните гласови овде. Во бараките се палат светла и се појавуваат глави на прозорците. Почнаа и тие да излегуваат надвор. Така, како што се нашле излегуваат, се полнат патеките, слободните места меѓу бараките. Подетинета работа. Од сите бараки излегуваат жените и се вртат на снегот, се пореваат како налудничави сеништа. Прават некои љубовни движења, се пуштаат и одново се фаќаат, се удираат со празните мевови. Снегот само крцка, ми помага во пеењето. ,Со вино ќе го платиме", пеам, а жените ги фаќа некое пијанство, се отвораат во широки кругови: колца, колца на снегот. Мислиш некоја бура, некоја црна виулица се собира да се крене кон небото. И можеби ќе се кренеше нешто, да не дотрчаа стражарите да нè избркаат. Таму никогаш ништо не се знае: дали некој ќе се избудали или ќе се запали... 
 
43. 
И Маша Русланова се запали во еден од полските нужници. Мислам на воскресение, недела по наше. После чувме дека, на тој ист ден, се запалил и генерал Русланов. Но никој не дозна како се договориле така. Дали смртта си ја закажале преку некое парче момирок или по некој друг пат, што се вели, по друг телефон. Не знам и јас како да речам? Но, безразлична61. 
Оваа пироманија како да стана мода и, набргу потоа, се запали и библиотекарката Ана Александровна. А само некоја недела пред тоа ми ги даде брошурите ,Тито и Ранковиќ, банда на империјализмот" и ,Југославија и нејзината реакционерна улога во светот". И во двете беа споменати македонските организации: НОВ, АФЖ и НОМС, како туѓи агентури и подривачи на комунизмот. Ги читав и се смеев, што се вели, а се смееше и Ана Александровна. Што ти е смешно, ми вели и се кикоти. А што ти е смешно тебе, ѝ велам. Смешно е што сме смешни, вели, смешно е што се смееме за ништо... Што ја натера после да си го одземе животот, не знам. Што беше толку силно што не можеше да го совлада со неколку факултети и со шест светски јазици. Зар очајот беше посилен од сето нејзино образование? 
Ништо не бил човекот, си мислам, освен една запалена свеќа. На едни сама им се пали, на други сама им гасне. Ќе гори, гори и ќе угасне. И после нема ништо. Не знаеш ни што горело тука, ни до кај можело да свети... Пустелија... Ќе се вивне некој полски нужник и ти знаеш дека фитилот го држи некој човек, чоловек, женшина. Знаеш, ама не можеш да му помогнеш. Не му се живее повеќе на човекот, а слушаш: уште вика, го боли. Останало уште нешто некаде да го боли. Но, дури си отишол да го угаснеш, него веќе го преболело. Стои само гламната негова. Рјазин пцуе, се лути дека си умрел без прашање. 
— Како им се умира, ќе чуеш, мора да е здодевно да си мртов. 
— И бесцелно, ќе чуеш. 
Ние ќе се погледнеме и толку... 
 
44. 
Наближија ,Пушкиновите денови". Овојпат ќе се претставиме во машкиот логор номер 23. Можеби таму ќе сретнам некој од другарите, си велам, а можеби ќе го сретнам Горачинов... Мора да се лаже човекот со нешто. Инаку, како?! Најтешко ми паѓа помислата дека може овдека да умрам. Цел живот се бориш за својата земја, а те закопуваат во туѓа. Напати ќе се избезумам и ми идат мртовци на сон. Малкумина од нив познавам, оти нема и како. На сите по нешто им недостасува. Дали очите, дали лицето или целата глава. Ми се јавуваат на некои преслапи, пресеки, ме оставаат под некои слапови. Викај, да живее Сталин! И да викам не може да оживи, им враќам. Пеј за слободата! Ќе пеам кога ќе бидам и јас слободна. Каде е твојата граѓанска свест! Нема граѓанска свест без полни граѓански права. После ќе ме бркаат и јас ќе паднам во некоја длабока дупка. По мене паѓаат и тие, и се грвалиме внатре, во дупката. Врескаме и се драскаме, се фаќаме за очи. 
Ме фаќа сега треска за настапот во машкиот логор. Номер 23. И момирокот што го добивавме за обработка идеше таму. Кај нив се миеше рудата. И многупати ќе се случеше да ни напишат некоја порака. Ќе одберат некое помазно парче момирок и ќе напишат: ,Бидете здрави и поздравени". ,Чувајте се за нас, ние копнееме за вас". ,Ве мислиме како свои жени". ,Ако ве среќаваме на сон, зошто да не ве сретнеме и на јаве". И така: по некој стих, по некоја утеха ќе ни пишат. Што ќе им текне... Можеби тој логор да беше само со поети. Ништо чудно, што се вели, никогаш ништо не се знае за луѓето. Туку ќе крикне некоја жена: 
— Вот нашла, вот нашла!62 
И ние ќе отрчаме да видиме што пишува. Бригадирите викаат, а ние се грабаме за момирокот. Го шетаме од рака на рака и не го даваме на обработка. Не сакаме да го расипеме и го закриваме. Се радуваме дека имало и нас некој да нè побара... И пред нашето гостување најдовме напишано: ,Ве чекаме, како слободата што ја чекаме". Мора да е тој логор само со поети, си велиме, затоа кај нив се одредени ,Пушкиновите денови". Сме го пуштиле јазикот пред умот, што се вели, си го чешаме. 
Нè водат во логорот, а околу нас сето војници и полицајци. Од секаде сме заградени. Логорашите подаваат рака, ама не можат да нè досегнат. Дури и со здивот не ни можат ништо. Само така, од далеку си ги расат очите. Што ќе е ова осигурување, се чудиме, војниците на секоја стапка ни газат. Без нив не можеш ни да престапиш, кон никаде да се преместиш. Пачему ета? Патаму что... Во истиот овој логор биле силувани 25 болни жени. Ги носеле на рендген. Логорашите ги врзале стражарите и ги нападнале жените. Кој те гледа дали си здрав или болен... Куткај, куткај! Кај ќе ја втасаат жената, тука ќе ја налегнат. И ќе ја чепатат, што се вели, ќе ја черечат. Сите жени беше ги изредиле. Ги скинале, ги раскинале. Робијашите од логорот номер 23. А ние за поети си ги мислевме. 
— Зар поетите се скопени? 
— Јас не би бегала... 
— Нè напаѓаат пцовисани. 
— Собака!63 
— Карова!64 
 
45. 
Дојде и точката моја. По еден чин ,Од многу ум" на Грибоедов. Испеав две македонски песни и сега ќе пеам една шпанска. За Антонио Варгас Серевија. Ама треба да се преслечам. За тоа време ќе пее хорот. Ќе ги вртат очите жените и ќе ги отвораат устите, како клунчиња од пилиња што зинуваат за јадење. Ќе го креваат јазикот, ресите, гркленото капаче. 
Ме облекоа во долг фустан и ми ја пуштија косата вака: на двете рамења да ми паѓа. Фризерка ни е есесовката Гертруда. Таа и во цивилството била тоа. Ќе ти ја разубави главата и после ќе ти ја земе. Ме нацрта, што се вели, друг човек ме направи. Целото лице ми го изнапиша. А кој верувал некогаш дека и со душманот од иста чаша ќе пиеш вода? Ама, ете, идело. 
,Има две усни црвени ко ружи." Напред седат слободните офицери од логорите заедно со своите жени. Зад нив, два реда се празни. Никој не сака да му кива во вратот. И социјализмот не може кивањето да го искорени. ,И две црни очи што фрлаат оган, каде и да минеш за тебе се слуша..." Сега и јас не знам како беше песната. Една група мажи стојат потпрени на ѕидот и само ги подаваат главите. Сите имаат калеши лица и сите личат еден на друг. Небаре една иста глава да им е дадена за носење. Очите им светкаат, како огниште промешано од стројник. По малку, почнаа да пуштаат и солзи. Една солза истркалај се, а друга тргни. ,За тебе излегуваат и сонцето и ѕвездите, за твојата вита става на секој чекор се зборува." Мажите само стрижат со очите и ги поткинуваат солзите. Ги пуштаат ко бубачиња преку лицето свое. ,Ах, Антонио Варгас Серевија со големото срце..." Првпат тогаш видов дека и возрасните плачат како што научиле да плачат како деца. ,... Девојките од Сиера Морена ќе побудалат за тебе..." Мажите веќе ракоплескаат, не чекаат да завршам. Плачат и ракоплескаат, си ги тресат солзите на предници. Почнаа и мене да ми се креваат солзи. Ќе се засркнам, не можам да завршам. ,Девојките од Сиера Морена..." не давај се, Небеска, си велам, а вилиците ми се тресат. На плачење ми ја вртат песната. Осеќам дека ми се оросија очите. Некои си шепотат нешто на уво. Ќе се подзавртат и ќе си шепнат, вака, пред рака. Па што ако се расплачам, си велам, и плачењето може да биде среќа. Особено, ако само тоа ти е оставено на располагање. ,Копнеам за твоите бакнежи во една вечер." И мажите се пуштија кај мене, што се вели, ме заробија. 
— Как прекрасниј, как металически голос65, велат, вие нè вративте во Шпанија. Ме бакнуваат со своите уплакани лица, ме касаат. Се најдовме: тие да се борци од шпанската граѓанска војна, а јас од грчката. Исти судбини, исто сè. Тие се обвинети како шпиони на Франко, а јас како шпион на сите светски агентури. Се смеат и плачат. Си ги бришат лицата од едни солзи и прават место за други. И со рацете и со насмевката се бришат. 
— Ох, каква несреќа, велат едни. 
— Ох, каква среќа, велат други. Каква среќа што ве сретнавме, велат. 
Сè така, на смени. ,По секоја угорница, ќе ти дојде удолница", велеше дедо. 
 
46. 
По завршувањето на програмата, нас неколку, нè повикаа на коктелот за слободните офицери. Се собравме на еден крај од салата и само шушуркаме. Оттаму ни се смеат ,житнаја", ,сталичнаја", ,перецовка", ѝ се насмевнуваме и ние на власта. Правиме лице, што се вели. Офицерите подзапираат во купчиња со преполнети чаши во рацете. Контрашенко зафаќа поза, како пиењето да е негов изум. 
— Дарагие артисти, вели, давајте випем за здаровје тавариша Тимјановној, за ејо прекрасније исполненија. Но ја должен вам зајавит, вели, что она уже на свободе66. 
Мене ми тргна тлото под нозете. Ми оди некаде, ми бега. Не можам да го втасам, повторно да застанам на него. Други пијат, а јас сум пијана. Почнав да се нишам, да се одвалувам, како засечено дрво. Се потпрев на Татјана Сергеевна Перипелицина и гледам во Контрашенко. 
— Ви менја назвали тавариш? 
— Так думају. 
— Дали е вистина? 
— Што, дали е вистина? 
— Тоа што го чув. 
Контрашенко се насмевнува и цела чаша вотка ја истура в уста. Речиси ја блиснува оздола. 
Се држам така за Перипелицина, ми удираат жилите, ќе ме исклоцаат дамарите. Зар и одовде имало врати за излегување? И после, наеднаш, се пуштив да ги прегрнувам жените. Ми иде и да легнам, да се тркалам на подот. Да се валам ко магарица, што се вели, ко поштукната да се прпелам. 
 
47. 
Целата уметничка секција дојде да ме испраќа. Само Ирина и Жења ги нема. Да не ми се лути нешто, си велам и се вратив да ги побарам, да се простам. Арно-лошо, што се вели, си живеел и со нив. А тие, ако му накривиле нешто на животот, за себе му накривиле. 
Влегов во бараката и слушам замалено плачење. Одам и штутам од кај ми иде гласот. Овде е, не е овде. Отворам една врата и го подавам носот. Еве ги... Со страв и срам се прикрадувам, среќа што не ме гледаат. Ирина е свртена кон прозорецот и ја пувка цигарата, а Жења клекнала зад неа и плаче ко дете за јадење. Јас стојам така на вратата. Не е за да довлезам. 
— Сврти се, вели Жења, остави ме да те гледам. Барем да те гледам, повторува. 
Ирина ја потклоцнува со ногата, но Жења не бега. Ја прегрнува околу колената, се влечка и плаче. Се дави во солзи, што се вели. 
— Не мачи ме, Ирина, вели, ќе умрам, Ирина. 
Ирина си ја пувка цигарата и на ништо не ја клава Жења. Ко никој да нема зад неа. Еднаш ми иде да им ги расцепам главите, а еднаш ми паѓа жал за Жења. Ја гледаш се тепа од плачење, а не знаеш зошто. Мислиш некоја сипка пее за да го расипе времето. Која е таа сила, господе, што ја тера на толкаво понижување? 
— Кажи нешто, вели Жења, зар толку немаш душа? 
— Ај, доста голта мрсули, вели Ирина и си гледа низ прозорец. Трга од цигарата и го заматува стаклото со чадот, со дишењето. Долу, на подот, Жења прета ко згазена трева. 
Се вратив на прсти до некаде и после почнав да трчам. Бегам од тоа што го видов, ми е страв и да се свртам, назад да се обѕрнам. Не сум знаела до кај може да падне човекот. Не сум можела и да знам. 
Жените ме земаат в средина и пеат: ,Прашчај, прашчај"... им се навлажнуваат очите. Ќе ме погледнат и ќе почне да им линее, да им се завирува влагата. Секаде по крајчињата од клепките. Боже, колку плач се нагледав! Како што наближуваме кон станицата, така и мене ми се потпуштаат солзите... Чудно живинче ти било човечиштево: оди кај оди и дувни, расплачи се, разлигави се. Сфаќаш дека немаш друго што да направиш и плачеш. Плачеш еднаш за ова, плачеш после за она и сè во плачење ти поминал векот. Уште едни солзи не ти се исушиле, а веќе други ти дошле. Да нема ништо суво на тебе. О, да можам сите солзи да ги соберам!... Уште една река би имало на земјава. 
 
48. 
Дојде возот и веќе знам дека си одам. Беше што беше. Се враќам сама, само со својот живот. Ништо друго немам за носење. Јас и мојата карактеристика од логорот. Се избацив со жените и се качив на возот. По мене се качува и војникот што ми го присламчија за придружба. Надвор, жените уште пеат и плачат ,Прашчај, прашчај..." Се потпрев на прозорецот и пеам и јас со нив. Возот веќе тргнува, а жените поидуваат по него и ми мавтаат со рацете... ,Прашчај..." Татјана Перипелицина трча и вика: 
— До свидања, Небеска Тимјановна! 
— До свидања, вика и Елизабета Вајкер. 
Сите знаат дека нема друго видување, ама пак викаат. Веќе не ги слушам од тропањето на возот, но знам дека викаат. Пареата од устите им се крева кон небото. Небаре улиште да им излегува од устата. Ми дојде пак за плачење. Како цел живот да сум била овдека ми иде. ,Животот е голема лага, велеше дедо, а ние сме тука за да биде уште поголема." 
 
49. 
Во Тајшед ме слегоа. Од станица — на камион, — ме однесоа на крајот од градот. Запревме пред три суниски куќи и војникот ќе ми рече: Оттука натаму си сама. Па јас и досега бев сама, сакам да му вратам. Оди во некоја од овие три куќи, вели, и побарај си место. Тука ќе спиеш, вели, тука ќе јадеш... До следната наредба, вели. На колку рати ќе си одам, го прашувам, но тој веќе ја затвора вратата од камионот и ми заминува. 
Влегувам во едната куќа — полно, влегувам во другата — не можеш да се провреш. Секаде е затнато од мажи и жени што се нашле по многу години. Плипот. Се џарам вака преку луѓето, барам место и јас некаде да се доберам. Да се скостам, што се вели. Затвори ја вратата, ќе ни избега среќата!... Во едно ќоше видов три постари жени и се собрав кај нив, се пикнав. Се залепив до ѕидот. Печките горат, папотат. Добро е што тргаат оџаците, што не го враќаат чадот. Самоварите вријат, подрипнуваат. Миризбата на чајот ни ги отвора ноздрите, ни ги крева носовите. Небаре на животни пред терање, пред оплодување. Наоколу се очекориле кашличави луѓе, ги јавнале печките. Ги вадат ушите од косата и ги топлат. Однадвор влегува скржава светлина, небаре низ половина затворени очи. Што чекаме сега овдека, вака? Чекаме нови затвореници, пуштени на слобода. Не оди возот за малку, велат. А дали сме биле малку? 
На пладне се редиме на казанот: си го гледаме тилот и кирот на јаките, мрдањето на ушите и вилиците што џвакаат. Ни се отвора гркланот, се витка храноводот. Храната ни е логорска, и слободата ни е уште логорска. Дајте пари и ќе ви купиме од градот. Некои излегуваат од редот, јас уште се мислам. Сакам и јас да појдам, ама којзнае дали ќе знам самата нешто да си побарам, да си купам. Сум заборавила како се оди меѓу слободни луѓе: како се држат рацете, како се крева погледот. А може нешто да ме згази, да се загубам. 
Извадив пари и им дадов на луѓето. Им реков да ми купат два бели леба. Но луѓето никогаш не се вратија. Чувме дека биле повторно уапсени. Дали само за кражба или рекле и нешто што не е за велење? Дојдоа и кај нас да вршат претрес. Ко брезов лист сум се тресела тогаш. Нема полошо од да се загубиш на излезот од шумата. Полицајците ни ги растураат врзопчињата, ни ги превртуваат џебовите, а една жена си зборува: сакам да си одам, сакам да си одам! Кренала една семејна фотографија во рацете и се врти околу полицајците. Веќе немам сили за чекање, вели, нашево не може да почека. Некому смеењето му завршува со кашлање. Времето си летна, вели жената, не смеам да задоцнам. Покрај нас си помина животот, вели, без нас си отиде. И нашиот живот нè одмина, вели. 
 
50. 
По три дена нè однесоа на станица. Тупкаме со нозете во снегот и го чекаме возот. Вирчиња вода ни се собираат околу стапалата, цели езерца вака. Доаѓа возот, ама до покривот е преполнет со луѓе. Гроздови, што се вели. Небаре цела Европа да се враќа од Сибир. Се брануваме пред вагоните, се газиме, се пресегаме, ама не можеш врата да отвориш. Ќе се навали на една страна толпата и ќе се урне, ќе се скине. Тука сме чело, тука сме нејзина опашка. Ме згази, душата да си ја згазиш, слушаш, оф, мори мајко, што ти направив да ме родиш? Се ломиме и ломотиме. Едни се враќаат назад, други се фатиле за гуша, не можеш прстите да им ги отвориш. Мораш да ги удираш за да се пуштат. Пуштете се, си отиде возот, и ајде пак обратно. Обаратно ,Е" на изгазениот и извалкан снег што се смешал и со катранот под праговите од насипот. Катран и чакал се тркала и во нас. 
 
51. 
Другиот ден, пак исто. Ги подаваме главите преку една, преку друга, ко овци. Ни се мрси косата, ни се меша руното, јарината. Ни шлапкаат ситните копита во снегот. Бее, што е бе? Овците кај ќе ги натераш, таму ќе бувнат. Си ја претпочитаат колективната смрт, како и потребата постојано да се жеволка нешто. Нога до нога, муцка до муцка. Збрложени, што се вели, си го криеме метилот под јазик. Дотолку сме паднати долу. Така секој ден нè водат на станица и, секој ден, нè враќаат назад. Сите возови се полни со Германци, цела Германија се враќа од Сибир. Но што барала таму и половина Русија? Пцујат и жени и мажи, а јас само си клавам в срце. За ништо да се осигурам. 
— Кажи и ти некоја, ќе ми речат, смешај се со нешто. 
— Празна ми е устава, велам. 
— Кажувај барем кај вас, ми велат, Русија само однадвор може да се спаси. 
Јас молчам, не се мешам во нивната омраза. А никогаш не ми било потешко, што се вели. Велат дека во страдањето душата поцврсто се држи за телото, но јас веќе сум станала неотпорна. Ме избезумува постојаното заминување на возовите. Како може во ниеден да не се најде место за нас? Возовите само си врват, а ние остануваме. Со очи ќе ги пречекаш, со очи ќе ги испратиш. А пругата ни е единствен патоказ за дома. Некој ќе клекне и ќе ги бацува шините, се моли да го однесат. Ами, ако е и утре вака, ами, ако е и задутре? Којзнае колку робијаши има во Сибир! Може овдека ќе остариме. Боже, зар ни е судено овдека да нè јавне староста, што се вели, и сите да нè изедначи. И грдите и убавите да нè направи еднакви. Едни ги собуле чевлите да ги крпат, други тргуваат со лични спомени. Го тресе еден часовникот, го навива и го тресе. 
— Не работи, вели, не оди... 
— Не оди, но во темница свети. 
— Времето, и без него, си оди. 
 
52. 
На шестиот ден се најде место и за нас. Запира возот, а на прозорците се обесиле Германците и пеат, викаат по нас. 
— Дарагие, пашли в месте, дарагие67, ни викаат Германците од возот. 
— Веднаш, немедлена. 
Отворија еден кафез и нè пикнаа внатре. Нè заклучија. Ми се падна во целиот вагон да сум само јас женско. Ми иде да викам: сумела, сумела!68 Погледнувам: надвор двајца полицајци водат врзан човек. И на средината од вагонот седи полицаец, а ние преку него се гледаме ко ѕверови. Ме прашуваат од кај сум, ми кажуваат од кај се. Ја Немецкиј, ја Немецкиј! Сè само Германци да бидат. Ханс, Хубер, Вили, Бене, Енес... Им ги знаев на сите имињата. Ама, многу и сум заборавила. Имаше и еден Романец, Петреску. Тој само да го надава гласот: 
— Очен жалају что ви сама, очен жалају что ви сама. 
Возот си тропка, полицаецот ја зел муцката в дланки и спие дали спие. Лигушки му течат од устата. 
— Колку кила имате, прашува Енес. 
— Четириесет и пет сосе алишта. 
— Сега ќе ви пуштиме чоколада, вели, мора да си го повратите месото. 
И, од рака на рака, ќе ми испратат чоколада. Ме гледаат излитена во кожата и ми даваат. А мене ми е жал да гризнам, не знам како се јаде. Сум заборавила. Ама тие викаат, ме тераат: 
— Кушајте, Небеска, кушајте! 
Почнаа да ми пуштаат и од храната нивна. Си делат и од ручекот и од вечерата, што се вели. Од устата си делат. Нивниот статус на воени заробеници е заштитен со меѓународна конвенција и имаат посебно јадење. Им се познава на гушките и налеаните образи. Јас ќе задремам, а тие свикале: 
— Земете малку и од ова! 
— Потихонка, ќе срипа полицаецот и повторно ќе ја обеси главата да спие. Се погоди некој спанко, недоспан човек. 
Возот си клопотара, чука по шините. Сега веќе ми е подојдена душата, понаместена. Знам дека си одам. Некои крајчиња од земјата ми се креваат на небото. 
Некаде квечерина, се пушти глас дека пак ќе нè слезат да чекаме. И луѓето почнаа да молат за в нужник. Сакаат некаде да се скријат. Се заклучиле по тројца, по четворица в нужник и никој не може да влезе. И да ти се оди, не можеш. Одат полицајците и ги вадат ко пилци од седелка. Ги враќаат меѓу кафезите, светат во мракот. Лицата не им се познаваат доволно, а очите им светат. Беше тоа некој одблесок од снегот и од ѕвездите однадвор. Полн вагон очи. Сам бог велит69. И тие начичкани, како ѕвездите на небото. 
 
53. 
— Ај, дојдете во Виена, ми вели Ханс, приходите с нами. 
— Да ѝ мијам садови на жената? 
— Не, вели, јас немам жена. 
— Не, велам и јас, не сум за таму. Јас сум за Југославија, велам и гледам во искрите што ги растура локомотивата. 
— Не одете таму, вели Хубер, социјализмот е секаде иста болест. 
— Вие сте фашист? 
— Јас никогаш не верував во Хитлер. 
— Лажеш, вели Вили, не веруваа само Евреите и убиените. 
— Не слушајте го, вели Ханс, дојдете малку во цивилизација. 
— Цивилизација е онаму, велам, кај што мислам дека сум среќна. 
— Вие сте комунист, Небеска? 
— Да, велам. 
— И по сето што го поминавте? 
— И по сето што ќе дојде, велам. 
Тропаме ние, тропа и возот под нас. Мораш некако да го темниш, да го дениш. Да го кусиш времето. Не е една ноќ и не е еден ден. Напати ќе ми се појави некое светло, ќе се извре некаде далеку од земјата и одново ќе пропадне в земја. Јалова светлина над јалов живот. Во вагонот повеќето спијат. Спие полицаецот, спроводникот, спијат и луѓето. Ги свиткале нозете и ги зеле главите меѓу колена. Да ги дупнеш, којзнае какви ѓаволи ќе им излезат од сонот. Некои изрипуваат, потплашени од своето грчење. И, половина будни, се тегнат, се проѕеваат. Однадвор ќе пропрска роса на стаклото, како да кивнал некој од некаде. 
— Убаво спиете, прашувам. 
— Вие поубаво го правите тоа, вели Ханс. 
Меѓу Германците има еден помлад човек кој само молчи и погледнува во мене. Ме позема со очите, што се вели, му блескаат на русата глава. Ко морови вирчиња ми идат. Цел вагон му е собран во очите и го гледам. Сè му се гледа во очите, што се вели, му се гледа и душата и сè друго што не се гледа. Којзнае што ми направи со очите за да се вртам. Може ме почуди, си мислам. Едно-две, и туку ќе ми побегне погледот кон него. Ќе се фатам кај што го гледам. Ама, освен што се гледаме, ништо друго. Тој и храна не сака да ми пушти. Сè ми пушта со очите: му играат како жива во водена терезија. Дури да се израмни, да се смири. Нема поубаво лице во возот. 
— Што сте вие, Небеска, прашува Хубер. 
— Македонка, му кажувам. 
— Дали е вистина, вели, дека кај вас кога јадат плачат? Ќе јадат и ќе плачат, вели. 
— Повеќето плачат за јадење, му велам. Кај нас се јаде и за денеска и за утре, велам, се јаде и за оние кои нема што да јадат. Пред лебот се крстат, велам, а по јадење ги собираат трошките. Се плашат да не ги згазат, велам, да не им ги фати очите. Тие не знаат за колку време им е јадењето, велам, до кога може да им држи. И јадат како да им е прво јадење, велам, како по долги пости. Тие и од своето јадење се понижени, велам, но како може, јадејќи да плачат? 
— Јаделе само лути пиперки, вели Хубер. 
— Од кај знаете што јадат? 
— Од читање, вели, студирав малку славистика. Сум читал и за соединувањето на австриските војски и Карпошовите востаници. Кој е тој Карпош, си мислам. Ги разделила чумата во Скопје, вели. Ништо не знам што ми зборува Хубер. Пиколомини го запалил Скопје, вели, и се искачил од високо да го гледа. Од повисоко и поубаво се гледа, вели. Така е тоа, велам, еден ја грее манџата, а сите дуваат во неа. Во 1689 година, ми кажува Хубер, а јас ништо не бев чула дотогаш. Еден Хубер знае, а јас ништо да не знам. И ми дојде да запеам ,Голем е срам за тебе, о Македонијо"... Ја потпевнуваше Апостол Макаровски. Ама, како да зинам да пеам, што се вели, кога пеел усрамен човек? Може да си го поткасаш јазикот и ништо да не излезе. 
 
54. 
Стасавме во Новосибирск. По четири дена и четири ноќи. Нè слегоа да се исправиме, што се вели, да се размрдаме. Слегувам и јас, а нозете не си ги знам за свои, не си ги познавам. Ми се успале и сè некаде настрана ме носат. Ми фатиле креч и сум заборавила да одам. Секоја коска да ме врти, како да е измрдана од лежиштето, од зглобот. И мрави, мрави, што се вели, само да ме лазаат по прасците. Сигурно од долгото лежење на штиците. 
Нè построија покрај шините, покрај чакалот и нè шетаат ко кучиња на мочање. Појди до некаде и — налево круг. Ајде, пак назад. Може половина час така. И после, наместо во возот, нè пикнаа во големата чекалница пред пругата. А внатре само едно голо и празно душеме. Чавкарница... Сигурно беше некој хангар за добиток пред транспорт. А може собирен центар?... Тие си знаат... Нè поделија на две: жените на една страна, мажите на друга. Ама сите сме тука, на ист куп, што се вели, во иста кочина. Само малку позалачени. 
На влегување, пак ни се сретнаа очите со Германецот. Ни се полажаа. А што знам: може да не беше Германец? Пластови снежна коса му се испушташе од главата. Не му знам ни име, ни друго. Но на убавиот човек само убавото му се гледа. Оди кај оди со очите — и кај него ќе ми запрат. Само се демнеме, само се бараме... Сега не знам како да кажам, ама ќе кажам... Не се правам ни светица, ни калуѓерка. Се избудалев за тој човек. Почна да ми врие крвта, да ме фаќа треска. И земјата ми гори под нозете. Тоа идело, како кај ѕверот кога го вика планината, дивината. Ти сака душата и нема потаму. Ама, како? Тој е на едниот крај од чекалницата, а јас на другиот. Треба да почекаме сите да заспијат, па дури после да се досегнеме. Си се нашол живинче, што се вели, и дури колка душата, ќе колка и желбата. Пијанство на мртво! 
Полегнаа луѓето на подот, сите се капнати од долгото кланцање во возот. Легнувам и јас да спијам, се преправам дека спијам. Полежи чинам така и — поткрени ја главата. Тој е дури онаму, не се догледува. Ама, осеќам дека и тој потстанува оттаму. Однадвор влегува една загасита светлина, колку да можам да му ја видам сенката. Леле мајко, се штукнав, сосема се померив. Целата сум избезумена. Срцето ми дошло дури горе, под глава, и скока, удира, ќе ми ги дупне тапанчињата. Ама, тоа е многу за кажување... 
Видов дека сè е уталожено и се исправив. На другиот крај се исправа и Германецот, алка покрај ѕидот. Само ние двајца мрдаме во чекалницата. Се крадеме од другите. Заспаните свират на носот, бичат со устите. Ја пречекорив првата жена и таа почна да поткашлува. Јас премалев, што се вели, се собрав ко удрена гасеница. Душа немам да не му згазам некому на главата. Ги пречекорувам луѓето, престапувам покрај ѕидот. Јас одваму, тој оттаму. А чекалницата долга и широка, не се догледува. Се плашам да не ме превари ноќта, на полпат да ме раздени. Ќе пречекорам двајца-тројца и ќе запрам со дишењето, ќе го поткинам. Се прибојуваш да не те фати некој за нога и да направи узбуна. И така: пооди, пооди, и истрпни. А ти зоврела крвта, не те остава да мислиш попаметно. Како животот да ти зависи од тоа. Див нагон беше тоа, страст, страшилиште. И јас не знам што беше. 
Се сретнавме на едно празно место кај што дуваше од вратата. Таму немаше луѓе. Му се расчекорив, со проштение, му се дадов. И после не знам што стана... Ни се измешаа нозете, ни се прелија телата. Студи, а мене капки пот да ми се тркалаат по слабините. Ко зрна пченица ми капат под мишките. Неговите прсти ми жежат и преку алишта. Ме палат и не знам кај ме водат. Ме крева во некои височини, што се вели, јас претам и летам нагоре. Не ми втасува небото. Крцкаат коските, пршлените, се шират ципите, се оптегнуваат жилите, ќе пукнат ко јажиња. Збиваме и си го преземаме дишењето. Нозете ни потклекнуваат, ни се тресат колената. Се давиме ко кучиња, а и ноктите ни растат ко на кучиња. Си ги вкопуваме во месата, се кинеме. И ништо да си речеш, да проговориш. Сè е без збор, без одговор. А ти се вика, ти се рика, што се вели, ама си го прекасуваш и гласот, не го пушташ. Си го слушаш само безгласното плачење од радост дека пак си се вратил меѓу живите. Осеќаш дека слободата е некаде блиску до тебе и не знаеш што да направиш. Само забрзаниот пулс те потсетува дека солзите ти се на крајот. 
Како се раздени — како луња да поминала низ мене. Толку да сум малаксана. Зар можеше толку да се излеснам? Што беше тоа ноќеска, си велам, дали беше сон или друга вистина? И ден-денеска, не знам. Оти, оттука потаму не го видов човекот. Дали во друг вагон се качи, дали си го смена лицето, формата?... Или и пред тоа не постоеше?... Што не знам, нема и да кажам. 
 
55. 
Од Новосибирск се дотркалавме во Кујбишев. Во Челјабинско не застанавме. Од Кујбишев право во Потма. Колку ден и половина пред Москва. Овде треба да се изјасниме кој за која земја ќе оди, за која држава сака. 
Влеговме во големиот логор ко полазана магла во пустина, во мртво море. Господе, што е овој бескрај, господе? Никаде нема олку голем град што чека да се исели. Одам, небаре испуштено пиле, и гледам во логорските посматрачници. До кај што ми досега погледот гледам. Над мене се наднесуваат илјадници гласови, ме поклопуваат. Само 16 илјади Унгарци има. Ами Германци, ами другите? Па сега, земи молив и сметај! Имаше дури и Индуси и Иранци... Одиме и го собираме вратот, ги криеме образите. Вистина април е, снегот на половина слезен, ама ветерот уште си работи по зимски. Си кине, си штипе, што се вели, крв ти го прави лицето. Врвиме меѓу недогледен шпалир. Се подаваат луѓето и само нè наѕираат. Прават некои бавни движења што не се нивни. Како некој друг да ги помрднува. Светилките им ги издолжуваат лицата, им ги длабат очите. Некому цела глава му се преместува на туѓи рамена. Избиле до работ од разгазената патека и тупкаат меѓу притемнетите бараки. Сите чекаат некого, мене никој не ме чека. А завардувам дали ќе видам некој, не да речеш дека не завардувам. Ми брчат ушите од луѓето и од некој звук останат од возот. Така, так, така, так, па тинк, тинк, небаре телефонски жици да ми се кинат. Се престрашив и почнав да викам: 
— Има ли Југословени, има ли Југословени? 
— Колку да сакаш, слушам, колку да сакаш. 
— А Македонци, викам, има ли Македонци? 
— Што луѓе се тоа, ми велат. 
— Загубени по светот, велам, кај се Југословените? 
— Ене ги онде. 
Одам да прашам. 
— Ние сме Германци, од Југославија, ми велат. 
— Фолксдојчери? 
— Ја, ја. 
— Ни ја, ни ти, велам, дали има вистински Југословени? Ми се испушти зборот и се мачам да го исправам. Јас барам мои луѓе од Македонија, велам. 
— Не сме запознати, велат, прашајте ги оние онаму. 
Одам и нив ги прашувам. 
— Вие сте од Југославија? 
— Од Југославија, ми велат. 
— Што има ново во Југославија? 
— Ништо не знаеме, ми велат, ние чекаме вие да ни кажете. 
— Јас сум од четириесет и деветтата ваму, велам. 
— Ние сме од четириесет и четвртата, ми велат. 
— Како? 
— Како усташи, ми велат, мобилизирани уште ко деца. 
Ме одведоа во една соба со Германки. Ги поткреваат мрзливо главите, како да сакаат да видат од кај студи. Господ знае од која доба се будат. Едни ми се покажуваат, други главечки ми се губат. Лицата им се земени од некој скинат плакат. Внатре е тесно и за извалканата светлина што останала од некое ланско стемнување. Над некој вис, над некоја клисура. Одеднаш едно познато лице пушта сигнали. Гледам — Гертруда фризерката. 
— Ти си? 
— Јас сум. 
— Беше Оливера Поточка? 
— Беше и ја кренаа. 
— Е, ништо, си велам. Доста е едно познанство за да ти поодмрзне душата. Ќе се сретнуваш, ќе се пресретнуваш вака: еднаш ко непријател, друг пат ко друго, така било во животот. Ама, никако не ми влегува в глава како дојде пред мене? Сè си мислам дека, кога тргнав, таа беше уште во логорот. И како направи да стигне пред мене? Гертруда фризерката од СС-единиците во Грција. Да прашам или да не прашувам? 
 
56. 
Сум чула за една птица која умира, набодувајќи се на голем трн. Тогаш првпат почнува да пее. Песната ѝ извира од срцето што ѝ крвави. Колку повеќе ја боли, толку поубаво пее. Силната болка ѝ обезбедува силна возбуда и убав глас. И како што ѝ гасне животот, така ѝ се шири песната. Да пееш, значело да си нанесуваш болка. Многупати и мене така ми идело. Колку ми е потешко, толку повеќе да сакам да зборувам и да потпевнувам. Ќе се свртам, никој нема, а јас сè нешто си кажувам, се карам со некого. Како да не сум со сите. Како припек, во време на жетва, да ме удрил в теме. Она што ти е судено, што се вели, морало да го врвиш. Сите мои документи се пред нив, а тие одново ми земаат мера. Ме прашуваат кај сакам да одам, а не ми даваат да кажам. Не ми веруваат дека од 45 година немам државјанство. Уставниот суд на Грција ме осуди во отсуство и ми го забрани враќањето назад. Јас сакам да се вратам во Југославија, велам, а тие ми велат дека е таму многу тешко. Како да им објаснам дека многу потешко е да немаш свое ,тешко". 
Ми дадоа сува храна и патен билет: Потма — Алма Ата. Интернирана сте, велат, во Социјалистичка Република Казахстан. 
 
57. 
Се качив во возот, а ми идат илјада и една помисла една со друга што не се познава. Прв пат сум без придружба, сама. Само со ранецот, само со главата в раце. Пред мене се шест илјади километри за одење. Но кога запрело времето па и возот да запре. Сигурно таму ќе ми го измијат мозокот, си велам, ќе ми го избришат памтењето. Ќе ми ја избричат главата и ќе ми ја врзат во штотуку одрана кожа од камила. И така ќе ме остават на некое жешко сонце, на горештина... Седум дена без леб и вода... Никој не знае како ми било тогаш! Како сум се одржала над својата пропаст. Колку пати ми дојде да легнам на шините: да ме иструпи возот, што се вели, да ме искасапи. Стани, седни, само истото да ми иде. Ама, никогаш и малкуте живот не ти се дава. Сум свикнала на болка и не ми се умира насилно. Возот веќе почна да свири, а јас уште не можам да се расшеметам, да ми се расчисти во главата. 
Станав и ја подавам главата низ прозорецот: гледам во врвулицата што се источкува покрај возот. Знам дека никој не ме испраќа, ама пак ми дојде да кренам рака. И тогаш видов еден човек што трча меѓу луѓето, сака да го втаса возот. Се турка и се провира ко змија во трева... Многу ми заличи на Михајло Горачинов... Човекот. Може само така да ми се виде дека мислев на него, ама целиот тој ми се стори. Ми дојде и да викам: Михајло, о, Михајло! Тогаш еден патник застана пред мене и ми го затвори видикот. Зоврев и му се фрлив. Не можев да достискам, што се вели. Му се обесив да го тргнам за да се истави од пред мене. Тој се чуди, не знае што ми стана. И, тогаш, возот почна да забрзува, народот да заостанува и човекот ми се загуби. Ми го покри пареата, издувана од возот. Да бев сигурна дека е Горачинов може ќе рипнев, ќе се прелажев. Вака ништо. Останав со крената рака и со очи овргалени на прозорецот. После цело време да ми е незгодно да погледнам во патникот со мене. Се наведнав и се сетив на Циганката што ми гледаше на карти: ,Ај, нека се гледа и за куќа и за среќа. И за љубов да се гледа, и за верност да се гледа. Овде глас ти стои и срам ти стои. Читај што сакаш да ти покријам сега: дали куќа, дали среќа, дали божјо око. Има долга приказна и долг пат, не се гледа дали ќе се вратиш..." 
 
58. 
По шест дена и ноќи се слуша: Алма Ата! Се кревам, а надвор — цут, цут — сè е побелено околу пругата. Претоварена е земјата со расцутени јаболкници. Секое стебло ми се кажува. Натежнале ко трудни жени, што се вели, не се гледа полето. Само малку некаде ќе се подотвори и пак во бело ќе се завитка. Возот влегува како меѓу намети бел снег, наврнат на јаболкниците. После разбрав: Алма Ата значело татко или татковина на јаболката. Така нешто... 
Слегов на станицата и сега не знам кај да одам потаму. Непознат град, што се вели, други луѓе. А јас уште ништо немам дозавршено во главата. Речиси една недела сум лежела плесната ко скот во возот. И да не ги познаваш страните на светот: ништо да не ти кажува, никој да не ти покажува. Сè да се држи за мене, а јас за ништо. А и времето така: не знаеш колку поминало и колку има за врвење. Сè да ти е застанато на место. На едно исто место како што бев и јас посадена. Ќе одам да ѝ се пријавам на власта. Таму ми ги видоа документите и запишаа што требаше. 
— Сега? 
— Слободна сте, ми велат. 
— А кај ќе спијам, прашувам. 
— Тоа е ваша работа, велат, нашата е завршена. 
— Но јас никој не знам, никого не познавам. 
— Пријавете се во Црвениот крст, ми велат, ама и за таму е доцна. 
Море ампа, море рампа! Во џебот имам само 30 копејки и, со нив, да те убијат, не можеш да им платиш. Ништо од рублите за натфрлените норми. Цревата ми свират, што се вели, се виткам за јадење. Кај што ми е главата, таму и храната. 
Се качив на еден трамвај и шетам така, ко без глава, ко пуштено пашито. Платив 10 копејки и не слегувам. Појдов до последната станица и пак назад. Ме гледа кондуктерот и ќе ме праша: 
— Вие да не се враќате од логор? 
— Так как нибуд70, велам, од кај знаете? 
— Па само вие сте облечени во телогрејки. 
Се погледнав и се сетив. 
— Не ви земам за билетот, вели и ми ги враќа парите. Може и тој да беше некоја изгорена душа. 
Слегов во центарот на градот и се вртам така: талкам, се ѕверам. Денгубам пред сиромашните излози. Ќе чујам тропање на чинии, подвикнување на деца, свирење на радио и мене ќе ми се собере срцето. Мислам дека само во куќите има вистински живот. Никаде на друго место. Дали дека него го имам заборавено? И така, пооди до некаде и пак врати се. А неоти знам кај се враќам, ама лунѕам, си ѕипам. Денот веќе се навалил, небото примижува над покривите, а јас уште така. Да одам барем на станица, таму да ја преседам ноќта. Ну, что тебја сказат...71 
Се качив пак на трамвај. Поодувам меѓу луѓето и слушам некои зборови и како познати и како непознати. Нешто разбирам, а нешто ми бега непознато. Застанав зад луѓето и им ги голтам зборовите. Слушам некој далечен грчки јазик, понтиско наречје. Се накашлав, голтнав, се решив да прашам. 
— Јасас, Елинес исте?72 
— Јасу, вели жената, о Ромеа исте?73 
— Јас им кажувам и која сум и што сум и кај одам, а жената: какво спиење на станица, ми вели, кај нас ќе дојдеш. Како можело тоа, вели, не можеш да им измрдаш. Не сакаат да чујат. ,Ако сакаш да бидеш убаво пречекан, велеше дедо, оди кај сиромав и онеправдан човек." И вистина ме чекаат ко прв гостин. Жената ми ја грее бањата, ми постила бели чаршафи и, едно за едно, ми кажува, сè лесни: ние сме кавкаски Грци, вели, ама 38 година нè иселија ваму. Сè почна на свадбата моја, вели, мажот ми го зедоа од венчавка, од пред олтар, вели, после ги зедоа и браќата негови и таткото нивни. Ги потомија некаде во Сибир, вели, не им ја знаеме и смртта, вели, и правта нивна не ни ја вратија... Ова е вториот маж што го имам, вели, а може и прв да се рече, вели, оти со првиот немам в постела легнато. Со овој имам и две деца, вели, уште не се вратени од училиште... 
 
59. 
Утрото жената ми рече: 
— Знам кај се вашите пријатели. 
— Кои пријатели, прашувам. 
— Оние за кои ми зборувавте, вели. 
— Кај се, подрипнувам. 
— Тука, вели, една линија потаму. 
— Бргу, однесете ме таму. 
— Чекај да се напиеме кафе. 
— Море, какво кафе, велам, ништо сега не ми се пие. 
Ние сме на ,Осма линија", а другарите да ти бидат на ,Деветтата". ,Осма линија" е целата со Грци од Кавказ. Куќите им се пониски од дрворедите, речиси не се гледаат од високите стебла. Како да се поттурнати од улицата и тротоарите. Дрвјата не ти го пуштаат погледот ни кон планините, ни кон небото. Јас трчам напред, жената по мене. Се провирам под сенките, а мислам под својата сенка се провирам. И, само што свртувам на ,Деветтата линија", го здогледувам Манол Форевски. Боже, кога сум викнала, што се вели, кога сум пуштила еден глас: 
— Маноооол! 
Жената остана така да се крсти. Веќе заборавив на неа, трчам колку што ме носат нозете. Се свртува и Манол и почнува и тој да трча. Едното викнување и ми го позна гласот. Се грабнавме да се прегрнуваме, да се поткреваме. Тука, на среде улица. Ни се истргале кошулите од појасот, а луѓето подзапираат и се чудат. Не го разбираат нашево гушкање. Невидено нешто. Дојде и жената, Гркинката, и таа застана и нè гледа. Ама, не знае на кој јазик зборуваме, ни еден збор не одбира. 
— Уште една победа, велам, каде е Оливера? 
— Сервирка е во Студентската менза, вели Манол Форевски. Убаво изгледаш, му велам. Ко секира под вода, вели. Да си плукнам под нокти, велам. Ко 'рѓосан жилет, ми вели. Ами, каде е Горачинов, прашувам. Не му го знаеме трагот, вели. Ми се исуши устава, му велам. Кај да е ќе дојде, ме теши. Само што те видов и устава ми се исуши. Мора од некаде да дојде, вели. Зар во Азија сега ќе кукаме, велам. Молчи, нели сме живи, вели. 
Не можеме да се пуштиме со Манол Форевски. Ненавикната на голема радост и сè ми изгледа малку. 
 
60. 
Сите спиеме во едно собиче, што се вели, небаре илегалци. Нема како да се разделиме. Манол Форевски и Силјан Лилјаков работат како градежни работници, Ристо Коларов на кланица, а Филип Хаџиевски разнесува храна на магаре. Апостол Макаровски и Паун Радевски се контролори по автобуските линии. Пусти револуционери, пусти револуционери! Ќе си дојде Апостол Макаровски, ќе се собува и ќе вели: Барем нозеве да ги пуштам на слобода. Единствено нив можам да ги ослободам како правник. Се уморив, превезувајќи луѓе во комунизмот. Широки народни маси. А многу стар ни е автобусот, вели. Се плашиш да не задоцниш? Не се влегува во нов систем со стар авторитет, вели. И комунизмот е како рајот, вели, со што ќе влезеш со тоа и ќе останеш. Го гледам, а си мислам: дејди Апостол Макаровски, дејди лаопланос, некогаш само убави зборови одеа по тебе. Секаде, до кај што ќе поминеше, си мислам. Гледај кај нè дотераа, сестро златна, ќе вели Оливера Поточка, на крајот од светот. Од едниот на другиот крај од светот, вели. Не земај си многу на срце, ѝ велам јас. Само си зема срцето, вели таа, а алиштата ѝ смрдат на манџа, на помии, на работнички јадења. 
Ќе постелиме и ќе се наредиме по целото собиче: јас и Оливера на една страна, а мажите на друга. Крлаган, што се вели. Нозете ни се досегаат, ама си ги собираш, што ќе правиш. Е, некогаш ќе се случи: на некој да му избега ногата кај тебе, ама јас ќе свикам, еј, кој си и кај одиш? Собери си ја ногата кај тебе, ќе свикам, и ќе му ја истуркам онака од кај мене. Кај можеш да спиеш со измешани нозе? Може да се заборавиш и да згрешиш, сè може да направиш. Утрото веќе знам чија била ногата: пред сите станал човекот и избегал на работа. Му е срам со прво да те види. 
Се примив и јас на работа во работничките мензи. Ме назначи секретарката на Црвениот крст во Алма Ата. Уште ја гледам Сталиновата слика зад неа, како нејзино продолжение. Имаш чувство дека со двајца разговараш. Работам како бугалтер. Нешто како помошник сметководител на сите мензи. Сезонска работа. Сметаш на оние сметачки со дрвени топчиња. Те фатила маката и мораш и тоа да го научиш. Две топчиња тргаш налево, едно надесно и, толку по толку, рамно толку. Како што ќе дојде... Ама, не може со празни раце да се објасни. 
Е, нели сум по мензи, не трпам за јадење. Не можам да се пожалам. Мака имам само со месото. Таму, во сите мензи се готви коњско месо. А јас, само што ќе го спомнат и ќе ми се накрене душата, ќе ми се збурбати. 
— Добро, ми велат, тебе ќе ти даваме телешко. 
И така со денови и со недели. Не ми мириса на телешко, ама пак е телешко, си велам. Овдека во сè е така. Сè има исто и ништо нема исто. Ти лути пиперката, ама не ти лути како кај нас. Дури солта и водата не се врзуваат исто. И еден ден ќе ми речат: 
— Нема веќе телешко, Тимјановна, сега ќе јадеш коњско. 
— А, тоа никако, велам, и го кревам лицето, ја стегам устата. 
— Па, ти цело време јадеш коњско, ми ја обелија. Кај сме нашле овде телешко, ми велат. 
Станав и со трчање отидов в нужник да повратам. Се истурив, што се вели. Толку гадлива душа сум имала. 
 
61. 
Испративме писмо до југословенската амбасада во Москва и сега чекаме виза. Чекаме и си ја бркаме работата што ни е. Јас ги споредувам купоните од касиерката и главниот готвач. Ми се полнат ушите од штракањето на дрвените сметалки, го привикнувам носот на белите запршки. Знам што јал секој што ќе ми се доближи. И дишењето му мириса на манџата. Не беа тоа провирни јадења, туку тешки и мрсни кои набргу се залојуваат и ти се лепат на устата. 
При сето тоа многу се спријателив со касиерката Надежда Николаевна Петровна. Ми кажа дека е лекарка, но за да не оди во провинција, се решила за оваа работа. Овдека барем јадењето ми е бесплатно, вели, а и повеќе заработувам. Работам и прекувремено. Можеш и ти да се вклучиш кај нас, вели. Каде, кај вас, ја прашувам. За прекувремено, вели. Осеќам дека нешто ме мачка, во пајажина ме завиткува. 
Еден ден ме покани и дома. На неделен ручек. Отидов и што ќе видам: станот подреден, да нема за повеќе. Ми е страв со цела нога да згазам на килимите, да не знам како да се опулам во мебелот. На еден крај има и клавир. Во длабочината се поткрева водоскок од златни славејчиња. Ми жуборка гласот, мислам во најубава гора сум влегла. Потаму — аквариум со златни рипчиња. Не знам што да пресудам. И лажиците и вилушките ѝ се позлатени. На Надежда Николаевна Петрова. Гледам во златните сервиси, а мислам тие ме гледаат мене. Мојата глава е на дното од секоја порцеланска чинија. Господе боже, господе боже, од каде мојата глава на дното од нејзините чинии за ручање? Ми е страв од лош знак, што се вели, да не искобам нешто. Блесокот на порцеланот ми поминува ко танко летно облаче. Сум влегла среде раскош што не ми прилега. 
— Од каде олкав луксуз со касиерска плата? 
— А што мислиш ти, ми вели Надежда Петрова. 
— Ништо, велам, затоа прашувам. 
— Краден е, драга Тимјановна, краден е. Ти не можеш сè да видиш, вели. 
— Како крадете, велам, мислам нешто ме подбидува. 
— Така што меѓу купоните уфрламе уште едни. Дупликат. Два пријавуваш, вели, а земаш еден. Еве ти и тебе три илјади рубли за почеток, вели и ми ги дипли парите на маса. 
Мене залакот ми остана на јазик. Така заџвакан, што се вели, само двапати свртен. Не знам како не ме засркна. Штом крадат комунисти, си велам, значи и јас можам да крадам. Уште си мислам дека од комунизмот нема ни повеќе, ни потаму. Сега сè ми е шубеливо. Ама не сум јас за крадење, си велам, немам таква дарба. Скарана сум со тоа, што се вели, уште на првото ќе ме фатат. Надежда Петрова ми ги турка парите, а јас ѝ ги враќам. 
— Јас сум политичко лице, велам, секој ден чекам да се вратам во Југославија. 
— Значи, ќе кажеш, вели Надежда Петрова. 
— За вас ќе затворам очи, велам, но јас не земам. 
— Полошо е ако не земеш, вели. Сите се плашат од тебе, и затоа е полошо. 
Го зема самоварот и ме послужува со чај. Го врти високиот газ кренат како кај кокошка. Се однесува небаре да е преполна со среќа, уморена од обилен живот, па сака и мене малку да ми оттури, да ми отстапи. А мене ме фаќа неспокојство, дотука бидува. Ме нервира сè. И шуркањето на килибарниот млаз од чајот и танкото тропање на лажичето во шолјата. А Надежда Петрова си шмрка. Ја доближува устата до златниот пораб од венчето и, со наведнат поглед кон мене, го позема чајот со усните. И треперат ко крилца од пчела. Уште настојува да ме седне в скут, што се вели, да се осигура од кажување. Сака и мене да ме користи ко бонче за ручек. 
Не знам како сум измрдала, како се истргав тогаш. Ама, таа пак не ме остава. Кај ќе ме сретне едно исто ми повторува: полошо е ако не земеш, полошо е ако не земеш. Кој пат да го фатам, господе? Ми иде само да одам и да викам: ,И вака не чини, и така не чини, и вака не чини, и така не чини". Како тој што викал некогаш некаде. Така ми иде. 
 
62. 
Една вечер ме пречекаа. Се враќам дома, а не излегувам на главниот влез, туку на мала врата. Којзнае што ме натера ѓаволот. ,Неволјата не оди сама, велеше дедо, не прави трошок за малку." Ќе го кусам и јас патот и удирам прекутрупа, сечам низ паркот. Паркот, пак, ко секоја шума ноќе, се задушува од темница. Никогаш, толку ноќе, не сум поминала оттука. Страшилиште било да си меѓу високите чемпреси, платани и тополи, под наклапушените жални врби. Од секое дрво друго ветре се мешколи и ти шумоли ко човечки говор со притаен кикот. Постојано ти поминува над главата и постојано над глава ти останува. И гласот на водата ми доаѓа испревртен, од некое друго време. Ми крцка ко инсект, ме подлавнува ко куче. Сешто тргнало по мене. И само што завлегов подлабоко — буп — од грмушките излегуваат луѓе. Ми го заградија патот. Од една страна готвачи, од друга касиерки и сервирки. Ми се потсекоа нозете, што се вели, целата премалев. Сега ќе ме подберат, ќе ме соберат, си велам и се готвам да си ги голтам забите. Да си ги голтам и да си ги плукам. Обете работи наеднаш. 
— Што сакате, прашувам, иако знам што сакаат. 
— Зошто ги одбиваш парите, ми велат. 
— Затоа што не сум криминалка. 
— Криминалците не даваат пари, туку земаат. 
— Ама, јас имам плата, велам. 
— И ние имаме плата, велат. 
— Јас пари не земам, им велам. 
— Ќе земеш за да не кажуваш, ми велат. 
— Добро, тогаш колете ме, им велам и им се колнам, во едното дете им се колнам, дека ќе молчам. Ќе мижам и ќе молчам, велам, ништо не ќе гледам. Не знам, може и да им се расплакав и тие си заминаа. Се помислија, помислија, се договорија нешто настрана и си заминаа. Ме оставија пак така сама во темницата од густото зеленило. И тогаш уште поголем страв ме фати. Што можеше да ми направат, господе, си мислам, сè можеше да ми направат. Само ,господе златен, господе златен" ми иде да си велам. А комунист и господ, како ѓавол и темјан. Религијата е памет за оние што немаат друга памет, ќе ми речеше Оливера Поточка. Така ќе ме караат дека го споменувам господ. А јас пак не можам да зборувам без него. Покуса ми иде мислата, покуса ми е и реченицата. 
Тие беа готови да ме убијат. 
 
63. 
Тие летни денови добивме одговор од југословенската амбасада во Москва. Одобрени ни се визи за Југославија. Ни треба уште излезна виза од СССР. И ние секој ден одиме во НКВДЕ. Прашуваме и чекаме. А фатило една горештина нема каде да си ја собереш душата. Целата те разградува. Се криеме под сенка, но и сенката не може да те скрие. Ти паѓа пепел од небото, ти се расат очите. Манол Форевски и Ристо Коларов дотркалале една лубеница и се ладиме. Може да имаше 30 кила. Тие ја колат лубеницата, а ние си дуваме во предниците. И на лубеницата ѝ гори срцето. Семенките ѝ скокаат, прскаат, плускаат. Подлетнуваат како мувите. Зборот ни се изменил, на друга должина ни отишол. Јадеме, се лигавиме, ни се разлева сочната лубеница. Манол Форевски потплукнува семенки на масата, а тие му бегаат подалеку. Мувите слегуваат на водата што ни капе. 
— Не зинувајте толку, не плукајте кај ќе втасате. 
— Многу слатка лубеница, кој ќе оди утре во НКВДЕ? 
— Сипкавите лубеници имаат поголема слач. 
— Оваа е малку збарушена... Аман, од овие муви! 
— Кај нас нема олкави... Ќе дојде подобро време. 
Ни се излева зашеќерената вода од устите, ни се лепат прстите. 
— Кому му е утре редот? 
И така: појди-дојди во НКВДЕ. Веќе подбосивме, што се вели, постанавме од одење. 
 
64. 
Одиме така, ама оттаму немаме вести. Ни арно, ни лошо. Деновите само се крадат, што се вели, ни истече времето ко вода меѓу прсти и никому ништо. Веќе одамна не одиме заедно, туку еден по еден, со ред. Секој друг ден и друг човек во НКВДЕ. Сакаме да видиме кој има лесна нога, полазна. Наместо оттаму, писмо добивме од Ташкент. Од ЦК на КП на Грција. Ни јавуваат дека во април се одржал Дванаесеттиот пленум на грчката партија на кој сме рехабилитирани. Нè викаат да ги заземеме старите функции. Само тоа не, ќе вели Апостол Макаровски, само тоа не. Јас со тие курви повеќе во ист строј не влегувам. И криминалците повеќе држат до збор, ќе вели Оливера Поточка. Тие не се срамат, вели Ристо Коларов, тие што прават срам не се срамат. Ништо, вели Лазор Рогожаров, ќе се мачиме овдека. Ко пресадени дрвца, вели и си ја зачешлува косата. 
Ова не го измени нашиот живот, но многу измени во нашата душа. Од корен нè растрои, што се вели, ги поткопа и нашиот карактер и нашите навики. Нè преполни со некој бес, почна да нè нагризува, да ни го зема сонот. Од писмото дознавме дека жената на Паун Радевски е во Полска, заедно со девојчето што го памети уште како цицалче. Жената, пак, на Силјан Лилјаков, работејќи во некој чехословачки логор, добила астма да не може да се издише. Постарото дете на Апостол Макаровски умрело, а другото уште било алипно од бомбардировките. Му останала некоја експлозија во главата, што се вели, и само да му трешти: вау, вау, бау, бау, да му прави. Никако да му се расчисти. И дознавме дека жената на Ристо Коларов се развела под притисок, а девојката Теменуга се откажала од Филип Хаџиевски. И така, секој има по нешто што ќе го тера да се притресува и да приплакува. Малку ќе треба за да се нажалиш. 
Паун Радевски сега уште повеќе ја стегна чашата в раце. Со обете раце ја стега. Веќе не умее да седи без ракија. Оди кај оди, тољка загљадиват в бутилку74. И едно исто си повторува: Ќе дојде подобро време, треба да се чека подобро време. Твојата жена е на сигурно, ќе му речеме. На сигурно е само до мене, ќе рече, но ќе дојде подобро време. А кога ќе дојде, го прашуваме, до кога треба да чекаме? Тогаш ништо не вели, но тој можеби знае колку да чека и каде. Ќе заседне во некоја биртија и по трипати ќе се менува во денот. До ниедно време така. Како да е заљубен во својата несреќа и не се помрднува. Постојано ќе се поздравува со некој пред себе на масата. А на масата никој нема. Ако му се истури чашата, капка по капка ќе ја собира. Со едната дланка ќе трга, а со другата ќе начекува. И после ќе си ги клоца очите пред себе и ќе си ги бара по улица. Ќе се врати замаен, а некој ќе му рече: Пак си дошол наврнат, ама ќе биде подобро време. Сè така му велиме. Дури и кога ќе кивне, кога ќе се накашла. Тој само се ниша, постојано е лабаво застанат, накриво свртен. 
Ристо Коларов фати да бега од нас, а Апостол Макаровски се затвори во себе и, главно, молчи. Како да беше ги потрошил сите зборови додека го кревавме народот на револуција. Не беше веќе стариот лаопланос, сè што ќе кажеше сега беше некако изнудено, од немајкаде. На Силјан Лилјаков почнаа да му се тресат рацете. Небаре од Паркинсонова болест. Ако има тешко, вели, ова ми е најтешко. Му играат и прстите, не може лажица да додржи. Спомни му ја жената и ќе почне. Напати ќе земе да се удира по раце и рацете ќе си ги крие во џебовите. Но и низ џебови му се гледа тресењето. Лазор Рогожаров ќе ја отвори устата да се смее и ќе заборави да ја затвори. А бре, ти да не плетеш чорапи меѓу нозе, му вели и сè понаниско ќе му застануваат очите. Лесно ти е да се смееш, вели Силјан Лилјаков, не си оставил ништо по тебе. Зар толку не можеш да си ги втасаш рацете, продолжува Рогожаров, зар толку не можеш да си ги фатиш? Апостол Макаровски ќе се поднагали сосила и некои црвени облачиња ќе почнат да му врват преку лицето, насадено со болка. И насмевката брзо ќе му падне од лицето. Се гледа колку на крајот му била застаната. Силјан Лилјаков ќе стане, а Апостол Макаровски ќе го праша: кај бегаш, Силјане, кај одиш? Одам да умрам, вели Лилјаков. Фати место и за нас, ќе му вели Макаровски, оди и фати место и за нас. Силјан Лилјаков ништо не вели, оти е многу зафатен со рацете. Не знае во кој џеб, во која пазува да ги скрие. 
Оливера Поточка пред сите кажува дека е трудна и дека не сака овде да го роди, а на Филип Хаџиевски одново му се одзема умот. Пак му се јави епилепсијата, ако беше тоа, и го тера да зборува со Теменуга. Си зборува како да е тука, пред него. Ако ми дадеше, вели, немаше да се откажеш од мене и затоа умри сега и ти! Јас сум одамна умрен, вели, ама заборавиле да ме закопаат. Се чека уште на тебе, вели. Сега фрли ја на полица, на таван, вели, кај сакаш сега фрли ја, нека ти ја јадат глувци, вели, нека ти ја дупат молци, нека ти фаќа пајажина! Ете така, ете така, вели. Си ја гледа некаде пред себе Теменуга и си зборува. Ние ќе му мавтаме пред очи: еј, кај си, кај отиде, кај се пренесе, а тој — шуманте туте. Си зборува и замалува. Ќе го испрскаме со вода, па така да се врати од кај неговите. Ама, уште ништо не знае, не му се сите на број. Со кого зборуваше, ќе го прашаме. А кај ме видовте да зборувам, вели тој. Од каде вода на мене, вика, од каде вода на мене? Незгодно ти е да му кажеш, да се искараш со него. Ми го спаси еднаш животот, што се вели, и го имам за втор господ, иако првиот не сум го видела. Додека те носев, ми рече тогаш, твоите вошки се префрлија кај мене, а моите кај тебе. Си ја смешавме крвта, вели, станавме крвни роднини. 
 
65. 
Во писмото ништо немаше за детето мое. И тоа уште повеќе ме разжалости. И кај појди, што се вели, и тоа е со мене. Како уште да се држи со папочето за мене. Дали е живо, господе, ќе си велам, и ќе ме тера нешто да купувам. Што ќе видам по излозите ќе купувам. Дали алишта, дали играчки, што ќе ми се фати за око. А не знам ни колкаво е, ни каде е. Нагаѓам потамина. ,Децата се бостан, велеше мајка, дури да се свртиш пораснале." А и тоа како да иде по мене и само да вика, да моли: купи ми го уште ова, ај уште она! И јас само се загледувам, само да барам нешто ко за него. А сè е ко за него, си мислам, нему сè ќе му чини, сè ќе му прилега. Што да правиш: судено ти е постојано да се надеваш. Вечерта ќе легнам и ќе го сонувам. Како да сум избегала од Алма Ата, и, одам по државите, го барам. Сè со криење одам и го барам. Викам, а тоа само одзади ми се оѕвива. Ќе се свртам и — го нема. Ми се губи пак некаде, којзнае каде, зад мене. Ќе се разбудам и капки роса ќе си најдам на градите. Небаре тука да преседело ноќта, небаре тука да ми плачело. И после само ми игра срцето, што се вели, мислам одново тргнало млекото да ми иде. 
 
66. 
Тие денови ми се јави и Михајло Горачинов. Од Москва. Ми ја научил адресата преку Ташкент и ми закажа телефонски разговор. 
— Ало! 
— Ало! 
Почнаа да ми се враќаат сите негови црти на лицето: густите веѓи, танкиот нос, кусата вилица, сините очи, неизнудениот патец на главата, широките мустаќи што му паѓаа преку устата... Сè ми излегува пред очи, како од под завеса, од проѕирна темница. 
— Ало! 
— Ало! 
Ме моли да одам кај него и да завршам политичка школа. Ало, вели, марксизам-ленинизам, на пример. Нешто ми зуи, ми црцори, му велам. Зошто ти не дозавршиш медицина, го прашувам, ало, нешто кркори, ало! Ние се изјаснивме за Југославија, му велам. Јас не излегувам од Русија, вели, додека не расчистам со Захаријадис. Остави го него, велам, дојди и ти во Југославија. Не, ти ќе дојдеш кај мене, вели. Некој ни ја нагазува жицата, велам, ти беше на станица во Потма? Јас сум, вели, и ми бега некаде гласот. И неговите прашања си ги слушам како свој одговор. Не ми даваат излезна виза, велам. Тогаш јас ќе дојдам и ќе те извадам, ми вели. Ќе ми направиш полошо, му велам, ало, шест илјади километри нè делат! Ме слушаш, ало? Некој нè наслушува, вели, ни се меша на линија. Овдека времето кон никаде не оди, му велам. Сега е појасно, ми вели. Овдека само еднаш во животот се разденува, му велам. Сега пак ми се губиш, вели. Уште сум на линија, му велам. Зар така ќе се чекаме, ми вели. Јас чекам, му велам. Да не ти посадија туѓо јајце, вели, ме потсетува на приказната за штркот и штрчицата. Јас имам од свое јајце пиле, велам. Но чувствувам на Горачинов му дошла лутината до носот и не може да му размине. Веќе почнува да пелтечи, да си ги поткасува зборовите. Кажи дали ме сакаш, го загалувам. Те са-са-сакам, ми вели. Кажи ми уште еднаш, му велам, не се слуша убаво. Веќе ништо не се слуша, велам, и так, се прекинува врската. Се исклучи телефонот. Се фатив кај што сум тргнала сосе слушалката да излегувам. Толку занесена, исчукана од умот. 
 
67. 
После почна да ми пишува. Михајло Горачинов. Ќе ме полаза пајаче и јас веќе знам дека некое негово писмо ме бара по адресата. И по дваесет страници писмо. Иако ослабена врската, што се вели, Горачинов не ми се истава од мислата. Некогаш ми се молкне срцето по него, некогаш не знам кај ми е. Се борам. Ќе се скријам и ќе ги читам писмата. Не ми се пуштаат од рацете. ,Секогаш кога ќе сонуваш, вели, викни ме и мене на сон." А тој само на сон е, си велам, никогаш не се иставил оттаму... Ќе читам и секој негов збор ќе си го превелувам со устата. После ќе ги бакнувам буквите, мастилото. 
— Што да правам со Горачинов, ќе ја прашам Оливера Поточка. 
— Прави што ќе правиш, вели, не заборавај го детето. Еве и моево почна да прета. 
— Уу, Оливеро, велам, детето е секогаш застанато пред него. Не се потргнува да го видам, убаво да си го претставам. Тој сака да одам кај него, велам, а јас и сакам и не сакам. Кога сакам, велам, детето не ме пушта. 
— Нека дојде тој, вели, ако му е чисто. 
— Се плашам дека не му е, велам. 
А Горачинов, недела преку две, ми пушта ново писмо и ајде сега. Се грапчи човекот по мене, како јас по детето. Колку многу љубов има влезено во книгите, ќе си велам, и колку многу останало така... И после ќе почнам да пушам. Цигара за цигара... Една цигара држам в раце, а друга барам. Многупати ја барам и таа што ми е в раце. Си ги подгорувам прстите, ги полнам пепелниците. Целата сум излеснета. Ми поразминало малку, па ќе си речам: ај собери се, Небеско, без него не можеш, а со него може да ти биде полошо. И вака не чини, и така не чини. Останало човекот да се лаже. Еднаш други го лажат, друг пат самиот се лаже. И така се врти саатот, што се вели, го трошиме векот. Удираме ко мувата на стаклото. Стаклото ја пушта светлината, но нас не нè пушта. Честопати се гледаме како секој да му е крив секому. Малку нешто и се нарогушил некој, пукнала експлозија. Живци. Се заплеткал нервниот систем и примирисува на изгорено. Чади, што се вели, ти се зачадила душата. Оди, моли, не молчи, вика Оливера по Манол Форевски. Уште ли ќе им работиме на овие Азијати, му вели. Ако не ти чини, вели Манол, оди пак во партизани. Цела Азија е со тебе, и вели. Ќе легнам и ќе чекам пилишта да ми ги исколваат очиве. Не лути се, ќе огрдиш, ќе ѝ речам јас на Оливера и ќе ја удрам вратата зад мене. Не чекам да се направи голема. Денеска јас ќе одам во НКВДЕ, ќе речам и ќе одмаглам. И покрај сè, осеќам дека уште сме приврзани од заедничката судбина на победени и навредени. И така... во Алма Ата, во Казахстан... 
 
68. 
Заврши мојата работа во мензите и ме назначија контролор по автобусите. Се туркам по возилата: качи се, слези, прекачи се. Контролирам. Во Алма Ата имаше многу криминалци. Ги интернирале од некаде ваму и пусто прават. Влегуваат и во автобусите и ги ограбуваат луѓето. Ќе ѝ се доближат на некоја девојка и ќе ѝ го соберат накитот. И од гуша, и од раце, и од уши, целата ќе ја оберат. Уште малку и без уши да ја остават. Ако се противиш и сосе прст ќе ти го земат прстенот. Девојката само ќе им се попули со насолзени очи и ништо. И е страв дури и гласно да се расплаче. Автобусот полн со луѓе, ама секој си ја врти главата. Божем ја гледа природата и не го пушта сликата нејзина. Никој уста да отвори. 
Криминалци имаше и меѓу возачите и кондуктерите. Ќе ти наплатат, на пример, билет, а билет не ти даваат. Парите за нив в џеб. Имаше еден што возеше на релацијата Алма Ата — Фрунзе, а никако да го фатам. Да му речам добре дојде. Ми бега, ко крт ми се губи. Ќе ми кршне по некои споредни патишта и толку. Се зајадов и го демнам ко мачката глушецот. 
Излегов еднаш надвор од градот и застанав да го чекам. Навлезена е длабока есен и дува, студи, по коски те удира. Зад еден збор е застаната целата природа. Ѕемнам така во еден грд предел: ни поле, ни пустина. Испресечена рамница од суви бразди и ритчиња. Речиси, еднакви делови од песок и подгорена трева. Никогаш не знаеш кај завршува едно, а кај почнува друго. Ти се доближила до некаде дивината и не може повеќе. Те гледа оддалеку, што се вели, и близината те гледа оддалеку. Ко животно од некое крајче на дупката своја. ,Само природата не знае за лага, велеше дедо, нејзината вистина е постојана". 
Стоев, стоев, не се стои повеќе. Влегов во едно село што се гледаше од патот и сега таму ќе го чекам. Ама, селото да ти биде сè со Чечени, депортирани од Кавказ. Само на крв да гледаат. Ништо друго да не гледаат, откако Сталин им ја растурил автономијата. Само крв и смрт да им се полнат очите. Животот им станал неприродна состојба и мразат сè што не познаваат. А едни луѓишта високи, што да ти кажувам! Јас сум сега во змијарник влезена, што се вели, а вака сама, како што ме гледаш... Се вртам и барам од некаде помош. Осеќам како ме лазат студени морници. Видов еден Русин, милиционер, и му се залепив. Ме превари: 
— Овдека и јас не сум сигурен, ми вели, што сте барале овдека? 
— Неволјата своја, велам. 
Ме изведе од селото, ме подиспрати донекаде. Се враќам пак на главниот пат, а воздухот ми натежнува ко испотена кожа, ко наврната облека. Почнува веќе и да се затемнува, денот е кус, речиси зимски. Се појави и мала магла, се влече по земјата. Се заматува ко истурена млечна помија и ми ги закрива очите. Мислам и воздишката ми поцрнува. Не си ги гледам нозете, што се вели, од половина надолу не се гледам. А маглата, ту се собира, се затестува, ту се танчи, се разредува. Шарено време, трудно: ниеден крај не му се досега. И, туку наеднаш, нешто ми ја истрга земјата од под нозе. Се истркалав во некој дол, во некоја дупка. Се попрпелкав така и зедов да се јазам, да се драскам нагоре. Молчи, си велам, кога немало уште за паѓање... И се влечкам по мев, се враќам. Си ги кинам лактите и колената. И, колку да излезам од дупката, нешто ми ја нагазува раката. Ќе ми ја смачка киската. Дали забите си ги барав ваму, дали очите си ги барав, си велам и ја кревам главата: четворица мажи, ко облак застанале над мене. Ако ги знаеш ти, па и јас да ги знам. Ги гледам од под нивните кожни чизми, од под колена. Ко павлака ми стојат на очиве. Господе, дали некои Чечени дошле да ме колат, или самиот Архангел слегол да ми ја бара душата? Ме стега нешто ко неразгазен чевел. Нејасно ми стојат во маглушината. 
— Давај, девушка, прихади сјуда!75 
Ме фатија за рака и ме истргаа. 
— Спасиба, велам, можеше овдека да останам.. 
— А што бараше овдека, ми вели тој што ме нагази. 
— Гонам еден шофер, криминалец. 
— Не ги сакаш криминалците? 
— Не, се излајав, не можам да го вратам зборот. 
— А што си ти, ме прашува другиот. 
— Сообраќаен контролор, велам. 
— О, па вие денеска зедовте аванс! 
— Зедовме, велам, од кај знаете? 
— Дај ги парите, вели, и вади сè што имаш. 
Сега знам дека од чадот паднав во огнот, ама нема време за исправање. Се стори тоа... Го вадам прстенот, шуркам по џебовите. Что будет, то будет76. 
— А парите од кондуктерите? 
— Немам други пари, велам. 
— Сите контролори земаат од кондуктерите... 
— Јас не земам, велам, и затоа ги гонам. 
— Тогаш, слекувај се да ти ја видиме и другата материјална состојба. 
— Зар на овој студ, велам. 
— Ќе се загрееш, ми велат. Ако бидеш работлива, ќе се загрееш, се цери на тоа студот во маглушината. Стварноста го носи нивното лице. Сè ми врви низ главата, ништо не ми застанува. 
— А како ќе се загреам, прашувам. 
— Ќе играш, ми велат. 
Се слекувам и голтам суви залаци, што се вели, веќе се гледам кај што играм. Скокам и се тресам и си ги покривам срамните места со рацете. Ама и рацете ми бегаат, не стојат кај што ќе ги ставам. Нема срам на светот што може да се покрие. Сè е изнесено надвор, на увид на сите. Си ја подгазувам облеката и душата... Се отпетлувам полека, го одлагам играњето. Што ќе играм, господе, си велам, валцер или оро? Се сетив на ,Елено моме", мора да се игра нешто. Ги пуштам алиштата, едно по едно, и гледам во нерамната земја. Секаде може да се шинам, да си ги шинам зглобовите. Тие си ги потпреле рацете в половина, чекаат и се смеат. Не сакаат лоша копија на стварноста. Тие секаде го носат нејзиниот оригинал... Дојдов до елечето и гаќите, уште тие се на мене. Ме касна студот, целата ме полаза. Ме пржат очите од лутина, целата сум подлутена. Ја кренав главата и им велам: 
— Вакво понижување не сум доживеала ни в затвор. Шест години поминав во концлогор со вашите луѓе, им велам, но тие никогаш не нападнаа човек што не може да се брани... 
— Лажеш! 
— Што лажам? 
— Во кои затвори си била? 
— Во сите... 
— Кажи еден, ние сите сме ги поминале. 
Јас почнав да редам: ваму и ваму и ваму. Сè како што беше. ,Од подрумите на Лубјанка се гледа само Сибир", велам и — оп, опали. Почнаа да смекнуваат. 
— После што иде? 
— После иде Бутирскаја, па иде Лефортово. 
— Во кои логори помина? 
— Во Челјабинско, во Новосибирск, во Тајшед, во... по тој ред и назад. 
— Кој број го носеше? 
— АО четиристо сорак адин. 
— Собирајса, ми велат, одевајса77.И ми ги враќаат парите, прстенот. Да можат и нешто свое да ми придодадат. Почна да ми се дени, да ми се трга маглушината. Како да сум излегла од жива кал, од мочуриште. ,Ако не сака господ да те загуби, велеше мајка, сè ќе се најде нешто да те избави." 
— Сега што сакаш да ти помогнеме? 
— Да ме земете в кола и да го втасаме возачот. Шофјорот. Заборавив со какви луѓе сум се смешала. Па тие и солзата од око ќе ти ја украдат и нема да ги видиш. Да не можеш со своја солза да се исплачеш ќе те направат. Ама, умот ми е само кај возачот. Сакам посекако да го фатам, да го добавам. Ме повел некој инает, а во инаетот и солта ја јадеш како шеќер. 
— Не беспокојтес, ми велат, и ја запрашија колата. Излеговме на главниот пат и, на три километри пред Алма Ата, сечиме в лево. Се вративме пак на споредниот пат и застанавме. И автобусот, еве го, наближува. 
— Вие чекајте надвор, им велам на криминалците. 
— Е, ама е опасна, ги слушам зад мене. 
Го запирам автобусот и влегувам внатре. Извини што се видовме, му велам на возачот. Тој се пеплосува, го менува лицето. До никаде не му се слуша гласот. 
— Покажете ги патните билети! 
Тие посегаат во пазувите, ги превртуваат џебовите, нема. Знаат дека немаат, ама пак бараат. И јас зедов да ги казнувам. И возачот и кондуктерот и патниците. Билетот чини 50 копејки, а јас им земам по 10, по 20 рубли. Врвам низ автобусот и казнувам. Луѓето само подбелуваат, што се вели, во капка вода да ме удават. Ама криминалците ми држат крило. Се претставија како сојузни контролори. 
— Сега, ајде да ве честам, им велам на криминалците, голема услуга ми направивте. 
Влеговме во првиот кабак78 и познакомилис79. Пиеме, наздравуваме, што се вели. Випем за ова, випем за она, ај, на здравје, на здаровје, ни се одврза јазикот и јас ќе прашам: 
— Оти не одберете друг пат? 
— Ние сме бележани, ми вели тој што им е ко шеф. Ние сме со голема лузна, ми вели, и од неа никој не може да ни го види лицето. Половина лице ни е под сенката на другата половина. Секаде ни ја гледаат само лузната, вели и си ја брише, си ја оближува устата... Со малку се разбравме. ,Кај кушо куче не се бара опашка", велеше дедо. 
 
69. 
Се враќам дома и гледам полна соба уплашени луѓе. Ме барале, барале и папсале. Сиот страв во студ им поминал. Толку многу испугалис80. А јас влегувам малку поднагазена, што се вели, подвеселена. Човекот никогаш не знае што не треба да направи. 
— Здраво, народе, викам, а тие молчат и сè така ми стојат. И чадот од цигарите не им се помрднува од пред лице. Првпат ги гледам со толкав очај и страв. Некој непознат страв што не им дава да станат, да се преместат. Како да ги заградил некој ѕид и кон никаде не ги попушта. Дали е тоа ѕидот од сите досегашни самици? Им се исправил ѕидот во очите, му нема крај, не се догледува. Јас им доаѓам како некој што ќе ги изведе и што ќе им го одложи најтешкото. И опасност и спас, што се вели. 
— Да не умре некој, прашувам. 
— Веќе те прежаливме, ми велат сите одеднаш. Гласот им е изменет, зборот плачлив, речиси натежнат од солзи. 
— Нема смрт кога помина и ова премреже, велам и им кажувам кај бев и со кого. Тие палат нови цигари и се фаќаат за глава. Лазор Рогожаров за првпат си ја бушави косата. Паун Радевски бара ракија, на Силјана Лилјаков му се тресат рацете... 
— Мори, ти си будала, ми велат. 
— Будала, ами што, велам. 
— Дотолку непромислена? 
— Ете, дотолку, велам. 
— Ами, ако ги фатеа криминалците, ми велат, знаеш дека и тебе ќе те приведеа? И после збогум, до свидања слободо, ми велат... Имаш ли ум во главата? 
— Вечерва и него го загубив. 
— Сакаш да завршиш како деликвент со позајмен деликт, ми вели Апостол Макаровски. Сакаш овдека да окапеме, вели Оливера Поточка. Што се смееш, ми вели Манол Форевски. Не се смеам, туку се обидувам да се расплачам... Може веќе и плачам, но вие не гледате. 
Ме караа, ме караа: ѓон ми го направија лицето, што се вели, пенџе... И после, кога се размислив што можеше да стане, цела ноќ да се превртувам и да си ја тепам главата. Око да не можам да склопам, да одморам. Толку многу да ти се уплашам. Ми се зеде сонот, што се вели, и не можам да си го вратам. 
 
70. 
Надвор паѓа снег. Си ја пушта брадата свети Никола, вели Оливера Поточка, денеска е Свети Никола зимен. Ај, да купиме риби, велам, денеска се јадат риби. Да купиме, вели Оливера Поточка, да јадеме и ние еднаш ко луѓе. Ами, дека комунисти? И комунистите постат кога нема што да јадат. 
Отидоа Паун Радевски и Филип Хаџиевски. Тие одат, а јас веќе се готвам да ги изгушам рибите. Уште недонесени ги распарувам од опашката кон главата: им ги туркам со палец цревата, им ги вадам меурите. Оливера Поточка мие садови, а јас ѝ велам да ги препомине. Не мијај ги какогоде, ѝ велам, кај фатено, кај не. Ќе ги премијам уште еднаш, вели Оливера Поточка. Манол Форевски подава, позема, а Лазор Рогожаров се бричи, се чешла, не сака грд да се појави пред јадењето. Само Апостол Макаровски пуши, ја тркала цигарата меѓу прстите, испушта долги облачиња чад во лицето од Ристо Коларов. Овој, пак, му ги бара рацете на Силјан Лилјаков за да се брани од чадот. Ја тераме така, ама и времето баеги се затера, а купувачите ги нема. 
— Маноле, Лазоре, вели Оливера Поточка, одете, проширете со умот и побарајте ги луѓето. 
— Го знаат патот, вели Лазор Рогожаров. 
— Веќе прекрши денот, вели Силјан Лилјаков, еве се затемнува. 
— Во зимно време и на ручек се стемнува, вели Манол Форевски. 
— Денес и комунистите го фаќаат крстот, вели Апостол Макаровски и пали нова цигара. 
И така, си чекаме и се печкаме. Колку дојде часот? Колку вчера ова време. Еве ги, ене ги, ги нема. Ај, да излеземе да ги побараме, си велиме и слегуваме сите на улица. А на крајот од улицата гледаме двајца се прпелкаат во снегот. Веќе јасна е борбата, што се вели, уште од далеку се познава. Тие се, а не се оние, преѓешните. Паун Радевски и Филип Хаџиевски. Двајцата се догуша со ракија и дотаму влажни. Одат, а нозете не им одат. И нозете им пречат во одењето. Во рацете држат врзани кокошки и, заедно со нив, паѓаат. Не ги пуштаат од раце. Си помагаат да станат, но, од тој напор, одново паѓаат. Ќе дојде подобро време, си мрмори Паун Радевски, ќе видите, мора да дојде... подобро, вели и паѓа покрај Филип Хаџиевски. 
— Одете, кренете ги! 
— Нека си ја доизладат главата. 
— На лошо место ги има удрено ракијата. 
Тие се прпелкаат, а кокошките кракаат, испуштаат душа. Пире, пире, им викаат Паун Радевски и Филип Хаџиевски, седнати во снегот. Да ти е грев да ги гледаш. Им се извинуваат и им ги креваат главите. Се обидуваат да ги оживеат. Им ги шират искинатите крилја и плачат над нив. Пире, пире, ќе дојде подобро време. И пак паѓаат. Околу нив летаат пердуви и си капе крв на снегот. 
— Отиде ручекот наш! 
— Отиде и вечерата, вели Лазор Рогожаров. 
— И рибите имале крилја, вели Ристо Коларов. 
Зедоа мажите по еден в среде и, влечка, ги донесоа дома. И цела вечер да не можеме да запреме со смеење. Понекогаш така идело: ќе почнеш со едно да се смееш, а после сè ти станува смешно. Целата околина. И се тресеме, што се вели, се валкаме од смеење. И алиштата на нас се смеат. До таму скината работата. 
— Сега знаеме како му е на слеп човек. 
— И на сакат... 
— Кога втасаа толку да узреат?! 
Паун Радевски и Филип Хаџиевски веќе кркорат во ќошот, а ние се смееме. Однадвор, од покривите грчат мачки. Се оѕвиваат на нивното грчење. Не запираат луѓето, не запираат и мачките надвор. Се надгрчуваат. Мачките само студот може да ги натера да се бараат и да мјаукаат. Едни понатанко, други понадебело. Небаре да плачат. Може и нивната љубов се остварува само низ плачење. И лезбејките така се бараат. Ќе мјаукне некоја мачка и јас ќе речам: Еве ја Ирина. Ќе мјаукне друга: Настапува Клавдија! И, на секое мјаукнување, ќе се закикотиме со Оливера. Сега се дават Ники и Усикова. Ќе грчне некој мачор, а Оливера ќе рече: Еве ја Толи! 
— Мачките се за слободна љубов, вели Манол Форевски и затоа се на слобода. 
— Тие мачки не се на слобода, вели Оливера Поточка и заоѓа од смеење. 
— Ама, што ви стана, вели Апостол Макаровски, што има толку за смеење? 
— Мачките, велам јас. 
— Кои ви се тие мачки, вели Апостол Макаровски. 
— Мачките од логорот, велам. 
— Па, таму немаше мачки. 
— Имаше, ама не сте ги виделе, велам, и тие си ги јадат рибите. 
— Дури едната плаче, вели Оливера, другата ѝ го секне носот, ѝ ги брише солзите. 
И пак ќе брвнеме, што се вели, се виткаме од смеење. Како по гол мев заскокоткани. 
— Ќе ви залетне некоја коска од ,рибите", вели Лазор Рогожаров и ние уште толку ќе викнеме. 
— Ќе ви пукне смешникот, вели Ристо Коларов, ќе ви се расипе центарот за смеење. 
— Веќе е расипан, велам јас и нов бран на скокот ми иде одоздола. Целата ме зафаќа. По мене иде Оливера, по Оливера идат и другите. И со смеењето се смееме. Ќе се погледнеме и ќе прснеме, се кинеме. И шкембето ни се смее, што се вели, и цревата ни се смеат. Исфрламе сè што ни се собрало со години. Ха, ха, ха, хи, хи, хи, и ни размина гладот, ни се одјаде. И вечерата ја поминавме така: се навечеравме со зборови, со смеење. Нè заболе и мевот... 
 
Во месец февруари 1956 година е одржан Дваесеттиот конгрес на КП на Советскиот Сојуз, на кој е осудена политиката на Сталин. А од 1 до 23 јуни, истата година, во Москва престојува званична делегација на Владата на ФНРЈ и е потпишана декларација за односите меѓу Сојузот на комунистите на Југославија и Комунистичката партија на Советскиот Сојуз. 
 
 
1. 
Ни јавија да појдеме во главната управа на НКВДЕ. Но таму само ни кажаа дека сме целосно рехабилитирани и дека не е докажано оти сме припаѓале на некоја организација што се бори против Советскиот Сојуз. Всушност, ни признаа дека сме жртви на грубото нарушување на братските односи меѓу Советскиот Сојуз и Југославија. Фала што ни кажавте, ми иде да им речам, ама и од тоа може да се покрене процес. Никако не си, што се вели, немаш вага за мерење на зборовите. Подобро, без викање, да нè почека вистината. 
— Сега, ќе ни дадете визи да си одиме? 
— Тоа го решава Москва, ни велат. 
Напишавме писмо и до Москва, ама одговор нема. Двапати напишавме и пак исто. Помина зимата, пролетта, а ние сме на исто. Некогаш, кога ќе ни препадне време, ќе се качиме на некоја тумба и ќе гледаме во градините, во природата. Се прошарале рудините на Заилски Алатау, блескоти нестопениот снег во засеците, како потквасено млеко. А и небото сино, чисто, како по дожд. Голема убавина, ќе рече некој, мислете дека сте дома. Вистина голема, вели друг, ама никаде не застанува во мене. Очите ти се полнат, а душата ти е празна. Бришиш делници, празници и пак не знаеш кога ќе си одиш дома. Нашиот календар не врви. Паун Радевски се напил и не станува. Ајде, ќе си одиме! Нема кај да си одам. Филип Хаџиевски само шетка и потпевнува: ,Гледам на Исток, гледам на Запад, не знам која страна е на моја страна." 
Пак секој ден одиме да прашуваме за нас: што ќе стане со нас. Уште се редиме, што се вели, бараме човек со полазна нога, со лесна нога. Што ќе тргне со десна нога и што ќе запре на десна. Почнавме и пресна вода да си фрламе по петици. 
— Нема ништо ново? 
— Нема ништо ново. 
Некогаш само вака со очите ќе прашаш и така ќе се разбереш. Немало потешко од да чекаш да ти отворат, да те пуштат. 
 
2. 
Врвам покрај ,Баљшој театар" и гледам затнато е од војска, полиција, булдожери: го уреваат споменикот на Сталин. Се урева ли и нешто нивно, наше, господе? Го уреваат и пред Народната банка и во Градскиот парк... Го отстрануваат од сите главни места и установи. Паѓаат негови слики на службениците, за последен пат ги удира по глава. Ги изнесуваат сликите, цел град се отворил, нема повеќе затворање, и гробовите ќе се отворат за да кажат. Купишта, купишта — Сталин. Го врзале со дебели челични сајли и го влечат булдожери, го корнат. Му ги кршат носот и вратот, му ги дупат очите, му ја двојат главата од телото, се креваат думани прав. Луѓето киваат и гледаат колку место им зафаќал Сталин, колку многу место што не го знаеле. 
Отворам весник: во Алма Ата ќе се одржи советување за унапредување на земјоделството. На конференцијата ќе присуствува и Никита Сергеевич Хрушчов. Го земам весникот и трчам кај луѓево, немам здив за повеќе. Денеска умре Сталин, викам, денеска умре чјорнија чјорт! Пак ли умре, ме прашуваат. Пак умре, велам, и пак го погребаа. Овде ќе дојде Хрушчов, велам и го фрлам весникот пред нив. Тие само подголтнуваат: зар господ се сети да ни го испрати, шепотат, зар господ се сети да ни го испрати! И тој беше со него, вели Паун Радевски и се заделува настрана. Тоа не е наша надлежност, вели Апостол Макаровски. Ќе почнат да ги пуштаат и тие што не се затворени, а ние уште сме овде, нам уште Сталин ни ги потфатил нозете. Се затворивме в соба да акламираме: Хрушчов! Хрушчов! Викаме така, се дереме ко померени и кроиме планови како да му се кажеме: да ни се даде пат за Југославија. Виза. Тој што не се надева или не знае да мисли или е кукавица. Надежта, што се вели, и питачот го прави богат... Нам веќе ниеден ден не ни треба за овде. Сакаме малку да ни остане за дома. 
Седнавме и напишавме колективно писмо. Цела ноќ да го пишуваме, да го препишуваме. Пиши го ова, напиши го и она. Паун Радевски не се меша, но ние и него го клаваме, не го изоставаме. Ни истекоа очите од препишување. Ги ставивме и нашите биографии, со ред. Кои сме, од каде сме, сè. Не сакаме да истлееме, а огнот да не се види. Арно, го напишавме, ама како да се доближиме до Хрушчов? Писмото треба в раце да му се даде. Решивме да се обидеме јас и Оливера Поточка. На жените не се гледа толку многу, си мислиме, нема голема присмотра. Уште повеќе што Оливера е трудна, во осми месец влезена. Ќе одиме, нема што. Кај што се мора, не се препрашува. 
 
3. 
Конференцијата ќе се одржи во ,Баљшој театар" и јас и Оливера уште в зори се забравме да чекаме. Стоиме пред театарот, а мислиме на Хрушчов. Утрото е ведро, ко порачано за празнични свечености. Плоштадот се капе во светлина. Мислам и сонцето излегло порано да грее. Нè припекува и ни скорева нејасна возбуда. Ни ги пуштило сенките од под петици и одиме ние, одат и тие по нас. Со нашите нозе одат. Околу нас растрчува војска и полиција, сето обезбедување. Шеткаат луѓето и нè гледаат напреку. Ние го држиме главниот влез од театарот. Ќе застане некој пред нас, а ние ќе го истуркаме. 
— Ве молиме, ние сме жени, велиме, божем не знаеме дека се од безбедноста. Ама, и тие не се кажуваат. ,Змијата не ги кажува нозете", велеше дедо. 
Меѓу нас се пикнува едно момче со некое врзопче хартии под мишка и само нè гледа. Де едната, де другата. Нè гледа, и како да прашува што чекаме. Ние му стоиме со некој неодреден одговор: чекаме и нас да нè угрее сонцето, иако сонцето грее, веќе прижежува. 
— И вие го чекате Хрушчов, прашува момчето, намигнувајќи со очите. Ние ги вртиме главите, мислиме и тој е од безбедноста. И вие имате некоја мака, продолжува да потпрашува момчето. 
— Сакаме да го видиме, велам јас и пак му ја вртам главата, не му го поземам зборот. Не знам што му е намигнувањето со очите. Дали некој живец му се има скинато или нешто повеќе. 
— Не плашете се од мене, вели, јас сум поет. Непризнат поет, вели и намигнува. Не ми ги печатат песните, вели. Ќе му ги дадам на Хрушчов, вели, па самиот нека пресуди. 
Пред нас доаѓаат црни ,волги", излегуваат делегатите и се губат во театарот. Хрушчов уште го нема. 
— На погрешно место чекаме, вели момчето, тој може да влезе од другата страна. 
— Хрушчов не е Сталин па да се крие! 
— Мене така ми се кажува. 
Се поткреваме на прсти, ги тегнеме вратовите, се поттурнуваме. И наеднаш нешто забучи, се скина народот ко вода, почна да се урева. Напред се извикуваат пароли, се мешаат викотници и пискотници. Се надева и стенка целата толпа. Се фрлаат луѓето како пливачи во воздухот, се извираат, потскокнуваат. Си прават пат со лактите. Како да плуска пороен дожд. 
— Ја сказал, ја сказал, вели непризнатиот поет што намигнува и трчаме сите заедно кон задниот влез од театарот. Виделе луѓето дека таму свртела колата од Хрушчов. Се удираме со раце и со рамена и си ги налегнуваме сенките една преку друга... Почнува борба. 
— Ти само оди напред, ѝ велам на Оливера, а јас ќе те закрепувам одзади. Ќе те туркам и ќе те закрепувам, ѝ велам. 
— Мори, детево почна да ми клоца во мевот, ми вели таа, и тоа тргна кон некаде. 
— Трчај, остави го детето, велам. 
— Мислам од утроба ме гледа, вели, однатре ќе проговори. 
— Ќе извика парола, велам и сум ја фатила вака за рамена, ја туркам и викам: женава е трудна! Женава е трудна! 
— Зар овдека дојде да се породува, ми се сврте еден од пред мене. 
— А зар ти дојде да ми кажеш, велам. 
Се молкнам вака накосо, со рамото напред. Ме фати некој за врат и ми го скина фустанот. Одовдека вака довдека. Да му се исуши раката и така да си ја носи! А малку пред нас толпата го зафатила и поетот. Му ги растурила песните и му ги гази на земјата. Тој само намигнува, без здив во себеси. Час се појавува, час ни се губи, се дави во вителот. Го криви лицето од лутина и бара помош од некаде, којзнае од каде. 
— Запрешчено, ни велат, забрането! 
— Разрешите, вика Оливера, ја бременаја! 
— А ја не акушерка, вели полицаецот и ни се препречува. 
Излегувам напред и сега јас го отворам патот. Оливера се држи за мене, а јас се истргувам и пат ѝ отворам. Шибам напред, се гребам, орлови нокти пуштам. Ајде, Оливеро! Еве, идам! Ајде! Идам! Само како ги отвораме очите, како ги кривиме устите и колку пот се одлева од нас. И колку многу цвеќе исклоцавме, искинавме, изгазивме. Што ни направило цвеќето, господе, што беше криво тоа? 
Хрушчов го подигнува малото шеширче, ја открива ќелавата глава и пруса, ги ситни чекорите. И само што стави нога на првото скалило, ние зинавме да викаме: 
— Товариш Хрушчов, товариш Хрушчов, викаме, ја креваме земјата, ја цепиме. Одекнува гласот од куполите на театарот, што се вели, како со иста уста да викаме. Хрушчов подзапира, си го враќа предниот чекор на делканиот камен, се врти и гледа: две жени се борат со глутница полицајци. 
— Пустите женшчин, вели Хрушчов. 
Полицајците се свртеа, јас се подослободив и го удрив тој што ме држеше. Право в стомак. Ко со магарешко копито го удрив в стомак, а можеби подолу. Крикна човекот и си ги тргна рацете од кај мене, ме испушти. 
Дојдовме до Хрушчов, ама не можеме да фатиме ред во дишењето. Толку што сме предишани. Сме застанале пред него ко чуми: разбушавени и растрбушени, не ни се познава и лицето, сликата. Зборуваме и збиваме, обете наеднаш зборуваме: си ги покриваме зборовите. 
— Товариш Хрушчов, велиме, ми каманисти од Југославија, ние револуционери и борци од четириесет и прва година, од грчка Македонија. Ние сме уапсени и рехабилитирани, велиме, од Југославија имаме виза, од вас уште немаме. Не можеме да се вратиме, велиме и само збиваме. Ни играат слабините, ни скокаат жилите, слепите уши и ноздринките. Немаме душа за уште, сета ни е во носот. 
— Успокојтес, успокојтес, вели Никита Сергеевич, му свети јајчестата гола глава, обросена со пот. Всјо будет харошо81. 
Оливера го истргува писмото од меѓу боските и, целата жива вода, му го тутнува в раце. 
— Бистра будет на посмотриј ваш вапрос82, вели Хрушчов, всјо будет харошо! Го става писмото в џеб и ни ги свртува плеќите. 
— Ти се верува, Оливеро? 
— Ќе видиме, ако се види!... 
 
4. 
Се истргуваме сега од турканицата, а по нас идат некои сенки. Како да се наши, а не се наши. Не почнуваат од нашите стапалки. А кај да свртиш, тие се пред нас, зад нас. Кон кај да избегаме, господе? Ми текна: јас сум контролор, ме познаваат сите возачи, што не запрам некое возило? И почнувам да трчам. Трчам најбрзо што можам да трчам. По мене трча Оливера Поточка, одвај го поткрева мевот. Го турка пред себе, ко преполнета кошница, и вика за помош: 
— Почекај, ќе го загубам детето! 
Му влеговме во колата на еден таксист и уште незатворени вратите, му велам: 
— Вози колку што можеш и не можеш! 
— Каде, вели тој, нема сонце на лицето. 
— На ,Деветтата линија", велам и ја треснувам вратата. Таксистот — вр, вр — ја нагазува папучата, почнаа да чкрипат гумите, кочниците. Вртиме по некои улички затрупани со подадени стари куќи, готови и тие да тргнат по нас. Сирената свири, ги разбркува луѓето од улиците. Ми прелетуваат одблесоци од вџашени лица и прозорци. Ни се истураат главите напред-назад, ни се кршат вратовите ко прачки. Ќе ми протече млекото, вели Оливера. Молчи, ѝ велам, уште е ,џандар збира"83. Сè што направивме е пак да нè затворат. Сиот човечки живот ти бил пуштен меѓу стравот и срамот и секој негов систем изграден на неговото понижување. 
 
5. 
Другиот ден тропнаа на врата и нè одведоа. Мене и Оливера Поточка. 
— Вие сте тие? 
— Ние сме тие. 
— Зошто му го дадовте писмото? 
— Не сме дале никакво писмо. Лажеме, јазикот нема узда. 
— Јас лично ве видов, вели генералот и ја врти цигарата меѓу забите. Ги дуе образите и врти. Некоја влажна сенка од чадот му се присобира околу устата. Зар ова не е ваше, вели и ја отвора фиоката, го вади писмото. Мрдај сега да те видам! Не се може повеќе. Тој го одвиткува писмото извалкано од потта на Оливера и мавта со него. Хартијата шушка ко да ги шепоти нашите зборови што сме ги напишале. Ние се тутулиме и си го гледаме врвот од чевлите. Ни се стега грлото, целата душа. Гувееме ко срамни невести, што се вели, го менуваме тлакот на лицето. Осеќам напади на очај и потреба да врескам, да плачам. Мачно е постојано да стоиш пред непознати луѓе и постојано да чекаш да те караат. 
— Сега подгответе се, вели генералот и ја гасне цигарата. Ја гази со палецот и гледа во нас. Му падна жал и тргна, ја отвори устата. Нè виде во лицата ко дуњи, ко смил, којзнае ко што, и се насмеа. Ја растера влажната сенка што му паѓаше околу устата. Одете да се сликате, вели, за да ви дадеме документи и патни билети. Дојде да си одите дома, вели, а насмевката не ја испушта од уста. Ко цвеќе да држи меѓу забите. 
Уште една победа! Излеговме прегрнати со Оливера Поточка. Се радуваме и не знаеме колку ни е доста. Ни иде и да пееме и да плачеме. Срцето веќе ни пее како славејче. Се држиме за раце, ко ученички што добиле петка и цел пат се подмочнуваме од радост. 
Нè сретна Лазор Рогожаров и мавта, нè запира. 
— Кажете што е, вели, викнете ме и јас да се радувам. 
— Сакаш радост на готово, му вели Оливера Поточка. 
— Скокај, му велам јас, скокај, ако знаеш да се радуваш. Начешлај се и скокај, му велам. 
Лазор Рогожаров вади чешле и огледалце и почнува да се чешла. Се врти и се замазнува, ниедно влакно да не остане понастрана. Оливера се обесува на мене и почнува да плаче. 
 
6. 
Први заминаа Апостол Макаровски и Оливера и Манол Форевски. Кутрата Оливера одвај достискала да не ѝ се роди детето в облаци. Едното слегување од авионот и легнала да го раѓа. 
Ние уште месец дена останавме да чекаме. Паун Радевски не сака да чуе за враќање. Што барам, вели, кога не можам да се вратам на гомното свое. Страда од своето високо мислење за себе и не се пушта од него. Што ќе правиш овдека, му велам, сакаш туѓи црви да те јадат? Црвите сами си ги носиме, вели Паун Радевски, нема туѓи црви во гробот. Јас веќе се навикнав на своите порази, вели, и сега не можам без нив. Поради Југославија бев на робија и пак ли да одам во Југославија? Ќе ми се извини ли ако појдам?! Мисли малку и со умот, вели Лазор Рогожаров, извади ја главата од под газ. Сега со една дланка си го покриваш лицето, вели, после со двете не ќе можеш да си го измиеш. Ќе дојде подобро време, вели Паун Радевски, и нас сонцето ќе нè угрее. Сонцето многу ти е влезено в облаци, вели Филип Хаџиевски. Во некои машки облаци, вели, кои само грмат, а никако не врнат. Паун Радевски само го преграбува шишето и ги стеснува зацрвенетите очиња. 
Тие денови дојде и жена му од Полска. Во Алма Ата, во Казахстан. Не знам како ја пуштиле дури ваму, но нас добро ни дојде. Ја тераме и таа да го моли, да пусти. Со неа го бараме и по кафеаните. Пауна Радевски. Ја водиме со нас, како кауција, како гаранција. Но тој на истото останува. Му велиме: зар ништо не можеш повеќе за нас, освен да се напиеш и да повратиш? Да, вели Паун Радевски, за вас можам само да повратам. Уште сака сам да си ја пресече главата и сам да си ја носи под мишка. Да го убиеме, вели Филип Хаџиевски. Тој е веќе убиен, вели Лазор Рогожаров. Прашање е дали живеел пред смртта, вели. 
Којзнае колку ноќи пробдеавме фатени така во кавга?! И што не си рековме, боже златен, парампарче сме се правеле. Дали бевме сите пијани ко него или и нас умот ни заспал, што се вели, на исто ни застанал? Татковината може да се сака отсекаде, ќе вели Паун Радевски. Борбата за Егејска Македонија останува отворена, вели Филип Хаџиевски, и дури има жив Македонец, не може да се затвора. Зар од Алма Ата ќе ја ослободуваме, вели, зар од Казахстан ќе пукаме? Куќата е падната, вели Ристо Коларов, а ти уште ја бараш вратата. Дури си млад, вели Радевски, кај ќе застанеш, таму ти е куќата. Жена му на Паун Радевски приплакува, а ние се караме и се бркаме. И околу урнатите споменици на Сталин се бркаме и го исправаме минатото. Мајка би рекла: ,Ме зазборувавте и ме оставивте без работа!" 
Паун Радевски остана во Алма Ата. Потпре нозе и остана. Но таму останаа и Ристо Коларов и Филип Хаџиевски. Коларов го згази трамвај пред тргнување, а Хаџиевски повторно го затворија. Беше опцул нешто што не треба и повредил неколку братски републики. Само со една пцост беше укинал цели народи. Како стана де?! Така, стана... Сакало да стане и стана. Како сè што може да стане. Било за да биде, што се вели, што да ти речам друго?... 
 
7. 
Дојдов во Москва и сега сакам да го побарам Горачинов. Адресата негова. Одам и од секоја униформа се потплашувам. Во главата уште ми се врти долгиот пат, ми се одвалува бескрајната степа. Не сум знаела дека овде имало и подземни возови... Влези, качи се и ја најдов улицата. И кога ја најдов, не знам што стана со мене. Почнаа да ми потклекнуваат нозете, да ме фаќа треска. Губам здив, што се вели, ја губам земјата. Си мислам како ќе ме види Горачинов. Дали сум многу остарена, оветвена во лицето, дали ќе ми се тресат рацете. Дланките веќе ми се потат. Се ближам кон куќата, и леле, цело скеле, целиот скелет ми се ниша. Дали и Москва ќе се урне на мене? Некој некаде како да отвора прозорец: поднаѕирнува и ги затвора крилата. Се собирам ко кожурец. Дишам колку да знам дека уште сум жива. Толку ми е намалена душата. Тој е, си мислам, ме виде од прозорец и сега ќе истрча на улица. Ќе ми избега срцето. Не можам да се приберам. Ќе истрча, си велам, и уште пред скали ќе ме крене в раце. И којзнае кај ќе ме однесе. Можеби право на Институтот за марксизам-ленинизам. Марксизам ќе имам, но ќе немам дете. Господе боже, што не ми поминува низ глава. 
Се цепам така, а на вратата излегува една пристара жена и ме гледа озгора до долу. 
— Михаил Горачинов ујехал84, ми вели. 
— Куда, прашувам. 
— А уже ја ета не знају85. 
— Зар отиде по мене, си мислам, а солзите ми се веќе на крајот, ми се тресат вилиците. Зар отиде во Алма Ата да ме бара? 
— Имате некоја порака? 
— Не, велам, сакав само да го видам. Спасиба, спасиба, велам и не знам како да се вратам, како да ги наведнам очите. Сакам уште нешто да прашам, ама ми се заврзува некаде јазикот и не ме риза. Спасиба, спасиба, повторувам и се тетеравам ко дете што проодува. Нозете ми натежнале, небаре во тиња, во жив песок да газам. Којзнае колку време одев така ко заборавена, што се вели, ко испадната од некој вагон на возовите. Заборавив и поздрав да му оставам на Михајло Горачинов. А некогаш си мислев за да се најдат двајца, доволно е само едниот да бара. Ти кога ќе настинеш, јас ќе кивам за тебе, си велевме. 
Ова мене ми се кажуваше и на сон. Еднипати цела ноќ ќе се гледаме со Горачинов, а како за последен пат да се гледаме. Некоја голема вода застанала меѓу нас и не ти дава да поминеш... Еднаш јаболката не ни дадоа. Се отпуштија од сите врати и прозорци, од сите соби и тавани на Алма Ата. Се уреваат, се истураат, сиот град го налегнуваат, го полнат. Исто ко на женски водици во Вардар кај Вруток. Се тркалаат ко камења по улиците. Сè да е затнато од јаболка во движење. Ние бегаме, а тие идат по нас, тропаат и се набиваат. Нè удираат по петици, ни ги потфаќаат стапалата. Ни се искачуваат над колената, ни се трупаат околу појасот. До под гуша ни се искачуваат јаболката. Мене и на Горачинов. Само главите ни се одозгора, ама и тие ни се надалеку застанати. Се гледаме, а не можеме да се досегнеме, што се вели, да си помогнеме. Вистина, јас не верувам веќе во соништа, ама кога немаш друго, мораш... 
Повторно ми забуче гласот што ми се јавуваше во возот. Ми доаѓа однадвор, а како да се корне од мене. Море, добро што не го најдов Горачинов, си велам, можеше да ме преправи за да останам. А јас не сакам наново рани да раскопувам. Сè си мислам дека среќата не може да се обновува. Може само несреќата. Ако е за право, јас уште немам расчистено со него... Којзнае дали имам право на толкави чувства? Но уште се сеќавам на приказната за штркот и штрчицата, за нивната верност и казна. А штом на нешто се сеќаваш, значи дека немаш чист простор за друго размислување. Се сеќавам и на месечината и водата, за нивниот прилив и одлив во нас. Во Москва сега нема месечина, но којзнае дали Русија има место уште за двајца револуционери? За мене и за Горачинов. А можеби и во него влегол цацко, што се вели, и НКВДЕ го има ставено под свое. Ме парчи некој чекрк и неговиот лик ми се замаглува. 
Трчам на железничката станица, а Михајло Горачинов ако е среќа да ме најде, знае кај да ме бара. Трчам да не ме остави возот, да не го заборавам патот за дома. Не отидов дури ни во Црвениот крст да си го земам следувањето. Времето само бега, а јас само трчам, трчам... Никако не можеме да се втасаме. 
 
8. 
Во Скопје дојдов на почетокот од ноември. Дрвјата веќе беа соголени, лисјата покапани. Покрај Вардар слегуваа првите магли на пасење. Некоја лигава влага ти се фаќа за косата, за облеката, ама пак ти е убаво. 
 
9. 
Ме ставија во Црвениот крст на Македонија. На работа. Се лажам да не така побрзо ќе си го најдам детето, да си го приберам. Ама месеците си врват, а мојата работа не се гледа. А кога се враќав, си велев цела година од постела да не станувам. Да видам колку можам долго да спијам. Сите егејски мајки преку мене си ги бараат децата, а јас своето не можам да си го викнам. Ќе испратам писмо до Меѓународниот црвен крст, а на списокот што ми се враќа, името на детето го нема. Се нашла некоја рака да го прецрта. Знам дека детето е во Романија, ама таму е и седиштето на грчката партија и не ми го пушта. Уште сака да ми се одмаздува. Секоја група деца ја чекам, а јас нема што да пречекам. Само ќе одам и ќе приѕирам. И луѓето ќе почнат да ми стануваат и познати и непознати. Од една страна на лицето ги познавам, а од другата ќе ми стојат непознати. 
 
10. 
Ќе се каже кога пристигнува возот со децата и ние, од рани утрини, ќе се наредиме на станица. Ќе стоиме и ќе поодуваме, ќе се собираме во витли и ќе се кинеме. Го чекаме возот и нè издава трпението. Еве го, ене го, кај да е ќе дојде. Го гледаме напивањето вода на локомотивите, шопањето на широкото црево озгора, удирањето со чеканче по шините, давањето сигнали со свирчето и знаменцата, гровтањето на маневарките. Ќе ги подадеме главите како продавачката под белиот тенекиен покрив од трафиката. Сме ги облекле најновите алишта и сонце ни грее на образите. И после... леле кога ќе писнеше локомотивата после: како се истураше народот на перонот, како им се отвораа устите, како им се мрдаа јаболкцата. Цвичат релсите, ко пауни во зоолошка градина, запира возот, но луѓето не запираат да се тресат. Само пареата, за миг, ќе им ги покрие лицата и возбудата. 
Од возот ќе слегуваат момчиња и девојки и ќе ги извикуваат имињата што ги бараат. Ти си, се слуша. Јас сум, се оѕвива. Ти си ми татко? Јас сум ти татко и мајка... И се прегрнуваат, си ги туткаат новите алишта... Јас сум Расимка, мамо. Која Расимка? Расимка твоја, зар не ме познаваш? Мојата ќерка се викаше Трнка. Трнка е постарата, мамо. А каде е Трнка? Не знам каде е, мамо. И мајката ќе припадне, што се вели, ја фаќа некоја имела и припаѓа. Кога ќе се поврати, писнува да плаче. Писнува и локомотивата: го менува својот колосек. Нејзиниот плач се меша со едно плачење, со друго, со трето... Се бараат луѓето и се препознаваат по слики, по лузни, по белези, по зборови... Никогаш не сум ја видела понаблиску среќата и болката, што се вели, никогаш толку едно до друго застанати. 
 
11. 
Моето дете е пак прецртано на списокот. Секогаш исто, а може и од иста рака. И јас ќе гледам така и ќе си ги јадам солзите, ќе си ги голтам. Си збирам грутки, укрупи, што велеше мајка, ми се заградува овдека вака. Па уште кога ќе чујам зад мене: аман, од овие Егејчишта, нигде не ги собира! Не се гибам со луѓето, не се кажувам, туку само подголтнувам како човек што си ја загубил адресата за дома. Се колнам себеси и малку ми е: ја барам најлошата клетва. После ќе појдам кај Оливера Поточка Форевска, ќе ја побарам за да се истушам. Таа го искапала детето, го преповила и го дои. Детето цица, ги подотвора очињата, потклоцнува со ножињата и една мала шурка млеко му се одблиснува на обравчето. 
— Што е ова, мори Оливеро, ќе ѝ велам, и овде не нè сакаат... Дали е ова наш народ, ќе велам, или и народот сме го згрешиле? 
— Народ, ко народ, вели Оливера. Денес не знаеш што останало и на нас наше, вели и му ја трга од уста дојката на детето, го легнува да спие. 
— Не знам, велам, ама зар и овде ќе бидеме туѓинци? 
— Одбивај на глупост, вели, кај можеш на сите да им погодиш. Имаш вести за детето? 
— Немам ништо, велам, пак му го прецртале името. 
— Месив зелник со праз, вели, или да ти сварам кафе? 
— Не сум за ништо, велам, ко да сум надвор исфрлена. Ко да сум од сите истерана, велам. 
— Не ми се погоди квасот, вели, ама обиди го! 
— Зошто ме казнуваат вака, велам, зошто уште ме мачат? 
— Да ти турам малку јогурт, вели, пак ти се црвени очите... 
— Од плачење, велам, кај ти е Манол? 
— Излезе, вели, по цел ден му е главата во весниците. Уште бистри политики. А која политика се избистрила, вели. 
И така: од збор на збор, што се вели, ќе се наприкажеме со Оливера Поточка Форевска и ќе се потргнам малку од мислите. Ама, кога ќе погледнам кон детето, како го поткрева мешето, како си дише накусо, мислам целата соба мириса на јоргован. Од здивот, од душата негова. И тогаш пак ќе ми штукне умот кај Ивана мој. Од глава не ми излегува. Ми гази по душата и сè повеќе ми тежи. И само кај него ми запираат мислите, само таму ми фаќаат корен. 
 
12. 
Еден ден — возот под мене — одам во Белград. Преку Белград ќе си го барам. А толку ги имам замразено возовите, како по коски да ми врват. Ама, не се чека повеќе, што се вели, дојде вода до гуша. Го шетам Министерството за надворешни работи на Југославија и на сите врати тропам. Појди чинам кај едни, а таму ми велат: појди онаму. Појди онаму, а таму ме враќаат назад. Таа работа не е за кај нас, ми велат. И јас само вртам, од врата до врата, со пелин, со горчила под јазикот. Сум станала некоја питачка, решетарка. Ми идат разни умови, ама не попуштам. Детето ми е и врата и прозорец. Ми велат: 
— Односите со Романија ни се доста затегнати. По настаните во Унгарија86, велат, ни се влошија односите и со Романија. Нервозни времиња. 
— Детето и ништо друго, велам, време за сакање не се одбира. Зар треба да чекам светски мир на земјата? Ќе одам и ќе го крадам, велам, било пишано и своето дете да го крадам. 
Знам дека политиката има некои општи цели и задачи, но зошто од нив е изоставена поединечната човечка болка? Јас болката ја ставам пред политиката... И одам, барам, се бунам. Па и животното само си ја мие раната, болачката своја. Само си ја крпи, што се вели. 
 
13. 
Се решија да ми дадат лажен дипломатски пасош. Исто име, но со друго презиме. Кај што не може да помине вистината, ќе помине лагата. Се уплашија да не направам некое чудо. И одам јас во Романија, како висок службеник на Црвениот крст на Југославија. Ќе заврши ли еднаш моево трускање по патиштата на Европа и Азија? Само одиш, одиш, а крајот никаде не се гледа. 
Во Букурешт имав повеќе средби со претставници на Црвениот крст на Романија. Го покренавме прашањето за враќање на сите деца-бегалци од Егејска Македонија. А како ми било тогаш, само едната јас си знам. Зборуваш за деца, а не смееш да кажеш дека си дошла по детето свое. Сум ставила едни црни очила и не ги симнувам од глава. Секаде се кријам. Преплашена сум да не ме види некој што ме познава. И како на трње седам. 
Забележала една од жените и почна да ме подбиоѓа. Седиме вака насамо: пушиме и пиеме кафе, си потпуштаме каделки чад над главите, а таа само потпрашува. Сонцето си прави шари на масата меѓу нас, а жената не може да дотрае. 
— Вие нешто криете? 
— Кријам, велам, самата се кријам. 
— Оти не ми кажете? 
— Не знам од кај да почнам, велам, и пред секој збор повлекувам од цигарата. Низ чад ги кажувам зборовите. Ама, пак не знам како да кажам, умот ко вода ми се растура. 
— Кажете слободно, вели жената. 
— И јас овде имам дете, велам и солзите веќе ми се закреваат оздола, ми капат во филџанот, во кафето. Зар само низ солзи се стигнува до среќата, господе? 
Жената стана и ја замати сончевата светлина што ни паѓаше на масата. Јас си мислам ќе вика полиција, а таа ми вели: 
— Плачи слободно, наплачи се... Како се вика детето? 
— Иван Абазовски, велам и уште шмркам со носот. 
— Вие сте негова мајка? 
— Да, велам, татко му загина. 
— Но тоа има друго презиме. 
— Јас имам друго презиме, а не тоа. Јас се премажив, лажам. 
— Го познавам детето, вели жената, ние, на секое ваше барање, го носевме во Букурешт, но секогаш доаѓаше претставник на грчката партија и детето ни го одземаше. Не знам зошто не го даваа, вели. 
— И јас не знам, велам. 
— Штом било така, вели, ќе ви го дадеме без нивно знаење. 
Јас потстанав, цигарата ми прсна, букет искри ми исфрли цигарата, надвор почнаа да подлетнуваат гулаби. Мислам се покри градот со гулаби. 
 
14. 
По два дена ме викнаа од рецепција: имате посета! Јас се пуштив удолу, не го чекам лифтот. Ме води некоја закриена светлина по скалите. Трчам и си ги слушам чекорите зад мене... Во холот стои жената и до неа едно дете со уплашени очиња. 
— Еве ја мајка ти, му вели жената. 
Детето ме гледа и само ја стега раката од жената, не сака да се пушти. А мене од кај него ми изгрева сонцето. 
— Ова ти е мајка, вели жената, ај сега оди кај мама, му вели и го поттурнува кон мене. Тоа ги потпрело нозете и ми ја врти главата, се отима. Господе, си велам, зар и моето дете да не сака да ме види? Наполно се отуѓило. Само ги покрива очите и замижува. Дали од страв, дали од срам или од друго што не го знам. Не знам и како да го прашам, што се вели, целата сум сметена. А од кај него нешто постојано ми свети. И однадвор и однатре ми свети: ми ја грее душата, ми поминува ко со рака по лицето. 
— Ти не си мајка, вели детето. 
— Јас сум ти мајка, му велам, немаш друга мајка. 
— Мајките се облечени во црно, ми вели. 
Се сетив дека ми зборува за воспитачките по домовите за деца без родители. Тие, сите беа облечени во црни фустани и врзани со црни шамии. Се носеа под директива: да ги потсетуваат децата на нивните родени мајки. 
— Мајките не одат гологлави, ми вели детето, тие сите жалат и носат црни шамии. 
— Јас сум црна во душата, му велам, мене таму ми е црното, велам и само се пресегам да го фатам за рака. Но тоа уште се трга и бега од мене. И се фрла на жената, ко бршлен ѝ се качува под гушата, се гребе и не се пушта. Мене ми се крши срцето, што се вели, небаре стакло, небаре испуштена чаша. 
Не знам како собрав сили да го отчипчам од жената, да ѝ го откинам. Го грабнав и го стискам, не му давам повеќе да зборува. Си плачам над него, цело тело ми плаче од радост. Плачам и само го бацувам, целото го бацувам: во косата, меѓу очите, на обравчињата. Си ја затворам устата со него, со неговото лице го покривам своето. Ко со некој балсам, пресна вода, иљач. Јас го бацувам, а тоа се брише. Сите бацени места ги забришува. И јас веќе не можам да запрам со плачење. Река да ми тече од очите, ќе си го удавам детето. Зошто човекот цел живот се мачи за еден ден да се радува, господе? Веќе не знам од кај сум и каде? За каде накаде? Дали е ова мојот крај или само еден нов почеток? Не знам што оплакувам од тие две крајности. А свесна сум дека човек не треба да плаче, зашто од секое лошо има и полошо. И така, во гушкањето на детето, се заборавам. Ништо не останува зад мене, на ништо не се сеќавам. Како сето време да сум била мртва. Само детето ми е доказ дека сум живеела. Од него потаму ништо не гледам, не ми се гледа. Колку било тешко да си среќен, си велам, а несреќата си е постојано со тебе. Сега ќе можам пак да го земам презимето од Никифор. Ми се враќа детето, ми се враќа и презимето Абазовски. Од таткото негов. Без дете си малку за целото презиме, што се вели, не си втасуваш самата. 
 
15. 
Трчам низ Букурешт со детето, ќе ги загубам нозете од трчање. И сè некои тркалца ми се вртат пред очиве. Се креваат од земјата, се искачуваат кон небото. Безброј тркалца ми се вртат. Мислам сите велосипедисти се качиле на небото и се претекнуваат во чистиот сончев бескрај. Небаре запалени виножита се тркалаат. Господе, си велам, сите велосипедисти се возат по небото, сирени и ѕвончиња ни се оѕвиваат во ушиве. А јас, долу, бегам, не можам да се разминам со народот. Главата ми станала ѕвечалка. Бегам и само се обѕрнувам: душа немам да не иде некој по мене и пак да ми го земе детето. Па и после, ако подзастане возот, пак ми се чини дека поради мене застанува. Се ребрам да не ме слезат. По цел пат да ми е и благо и тажно и лесно и мачно, небаре на гладно срце да сум сркала мед од диво улиште. Така дури не ја прејдовме границата, да згазиме на наша земја. 
Граничарите нè пречекаа со мешано полско цвеќе што го собрале покрај пругата. Ајдучка трева, штркоцвеќе, див овес, не знам што беше. Како не најдовте здравец, си мислам, момина солза... Сум чула дека тоа цвеќе било лек против покачен крвен притисок. И против губење здив и тропање на срцето. 
Тие ни го подадоа цвеќето, а мене рацете ми се зафатени со друго. 
— Ме боли, вика детето, не стегај ме толку! 
И јас дури тогаш ги олабавив рацете. 
 
ИИ 
 
 
 
 
 
 
 
 
 
 
 
Така беше некако, што знам како беше. Не било едно и не било еднаш... Е, сега, може нешто да сум изумила, а може нешто и да сум скрила. И маската што е маска, не кажува дека магарето ѝ е татко. Секогаш ќе ти рече дека коњот ѝ е вујко... 
Така и човекот... 
 
"