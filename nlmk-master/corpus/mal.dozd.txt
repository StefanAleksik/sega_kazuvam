Томас Пинчон

Малиот дожд

Надвор, во кругот на касарната пукаше од жештина. Воздухот беше влажен
      и неподвижен. Жолтото сонце се одсјајуваше од песокот околу бараките во
кои беше сместено одделението за врски на четата. Внатре беа само пожарниот,
кој пушејќи дремеше потпрен на ѕидот, и една неподвижна фигура, облечена
во работнички панталони и легната на војничкиот кревет на кат, со романче во
раката. Пожарниот се проѕевна и ѕирна надвор, кон жешкиот песок, а фигурата на
креветот, која се викаше Ливајн, преврти страница и си ја поднамести перницата
под својата глава. Од едно место се слушаше зуење на некој голем комарец на
прозорско стакло, а од друго, радио наместено на рок’ен’рол станицата од Лесвил,
а надвор бучеа џипови и Дајцови фрчејќи постојано напред-назад. Ова беше Форт
Роуч, во Луизијана, некаде околу средината на Јули, ‘57-та. Натан ‘Лардес’ Ливајн,
специјалец, беше распореден во истиот баталјон, истата чета, истиот кревет, веќе
тринаесет, накај четиринаесет месеци. Онаков каков што беше, поредокот во Роуч,
во вакви околности, некого пообичен би можел да го доведе до самоубиство или
барем до лудило, што всушност, според некои повеќе или помалку штелувани воени
статистики, често и се случуваше. Ливајн, во секој случај, не беше баш обичен. Тој
беше еден од ретките, освен оние кои се лактаа за осмиот сектор, кому всушност му
се допаѓаше Форт Роуч. Полека и недоверливо стануваше одомаќен: острините на
неговиот акцент од Бронкс беа измазнети и омекнати до оттегнат изговор, откри дека
‘белата громова’, чиста или мешана со што и да излезеше од тогашниот војнички
апарат за пијалоци, е на некој начин исто толку задоволителна како скочот со мраз;
сега ги слушаше локалните групи во баровите во соседните гратчиња, толку често
како некогаш Лестер Јанг или Гери Малиган во Брдленд. Беше висок преку шест
стапки и разнишан, а она што еднаш едни девојки од мешаната гимназија од градот
го опишуваа како витка градба, ковчеста и со затегнати мускули, после три години
одбегнување на секаква работа се претвори во млитава сланина. Сега имаше добар
‘пивски’ стомак, со кого сѐ уште донекаде се гордееше, и голем задник на кого не
беше толку горд и кој му го заработи сегашниот прекар. (Lardass, дебело-газест;
заб. на прев.)
     Пожарниот ја фрли цигарата надвор на песокот и рече, “Види кој ни доаѓа.”
      “Ако е генералот кажи му дека спијам,” рече Ливајн. Запали цигара и се
проѕевна.
     “Не,” рече пожарниот “Твинклтус е.” Се потпре пак на ѕидот и ги затвори очите.
На тремот одекнаа чекори на некои мали нозе и вирџиниски акцент кој велеше,
“Капучи, ти бескорисно копиле.” Пожарниот ги отвори очите. “Одмарам,” рече
тој. Твинклтус Дјуган, дежурниот портир на касарната, влезе и му пријде на Ливајн
со злобно напрчени усни. “Кој ти ја натрапил таа безобразна книга, Ливајн,”
рече тој. Ливајн, кој ја користеше облогата од шлемот како пепелник, ја истресе
во неа цигарата. “Ми се чини, еден платен војник,” се насмевна тој. Напрчените
усни се стиснаа во линија. “Поручникот сака да те види,” рече Дјуган, “затоа крени
го заспаниот газ и право во канцеларијата на дежурниот.” Ливајн заврте уште
еден лист и почна да чита. “Еј,” рече портирот на касарната. Ливајн се насмевна
неодредено. Дјуган беше војник под договор. Го исфрлија од Универзитетот во
Вирџинија по две години и како и другите војнички портири имаше садистичка
жица во себе. Имаше многу други деликатни работи кај Дјуган. Сметаше дека е
                                                          9
очигледна вистина дека NAACP (National Association for the Advencement of Colored
People, Национално здружение за унапредување на црната раса) е комунистичка
конспиративна група посветена на стопроцентно вкрстување на белата и црната
раса, и дека џентлменот од Вирџинија е всушност Ubermensch, конечно пристигнат,
но спречен во исполнувањето на судбински важната задача само благодарение на
злобните сплеткарења на њујоршките Евреи. Тоа ќе биде и главната причина што
подоцна тој и Ливајн нема да се сложуваат баш најдобро.
    “Поручникот сака да ме види,” рече Ливајн. “Немој да кажеш дека веќе ми ги
спремил отпусните документи. По ѓаволите-” погледна во својот часовник - “само
што помина два. Честитам, Дјуган. Пет ипол часа пред време.” Ја нишаше главата
воодушевено. Дуган се искези. “Мислам дека не е во врска со твоето отсуство.
Всушност, можеби ќе треба за тоа да почекаш некое време.”
    Ливајн ја остави книгата и ја згмечи цигарата во облогата од шлемот. Погледна
кон таванот. “Исусе Христе,” рече тој тивко, “што ли сум сторил сега? Немој да ми
кажеш дека ќе ме пикнат в притвор. Не пак.”
     “Поминаа само неколку недели од твојот последен рапорт, зар не?” рече
портирот. На Ливајн му беше познат овој увод. Мислеше дека Дјуган одамна се има
откажано од намерата да го намести. Но типови како него, претпоставуваше тој,
никогаш не се откажуваат. “Ајде, стануј од креветот, само толку ќе ти речам,” рече
Дјуган. Изговори “стануј” наместо “станувај”. Тоа го изнервира Ливајн. Си ја зеде
книгата и повторно почна да чита. “Во ред,” рече тој салутирајќи. “Врати се назад,
бел човеку.” Дјуган зјапаше во него и најпосле си отиде. Веројатно на излегување
се спрепна врз опремата на пожарниот, бидеќи се слушна тресок и Капучи рече,
“Добога, па ти си бил едно несмасно копиле.” Ливајн ја затвори книгата, ја свитка
на пола, ја усука во ролна, и ја пикна во задниот џеб. Лежеше така околу една
минута гледајќи една лебарка како ја следи својата заплеткана патека на подот.
Најпосле се проѕевна и се извлечка од војничкиот кревет, ги истресе отпушоците
и пепелта од облогата на шлемот и го стави на глава, така што му ги прекри очите.
На излегување му ја стисна главата на пожарниот. “Што се спрема?” праша Капучи.
Ливајн со жмиркање излезе надвор на светлиот и тежок воздух.
     Ги влечкаше нозете низ песокот, кон зградата каде што беше сместена
канцеларијата на дежурниот, чувствувајќи како сонцето пробива низ облогата на
шлемот. Околу зградата имаше тенок појас трева, единствена во кругот на касарната.
Напред од неговата лева страна можеше да ја види редицата за утринска лапачка
што веќе се формираше пред војничката менза. Сврте по патеката од чакал што
водеше до канцеларијата на дежурниот. Очекуваше дека Дјуган ќе стои пред врата
или барем на прозорецот и ќе гледа дали тој доаѓа, но кога влезе, портирот беше
зад својот пулт зафатен со чукање на машина. Ливајн се наведна преку оградата
пред бирото на првиот наредник. “Здра’о, наредниче” рече тој. Првиот наредник
погледна угоре. “По ѓаволите, кај си ти,” рече тој, “читаш безобразни книги?”
“Така е, наредниче,” рече Ливајн. “Учам да станам наредник.” Првиот наредник се
намурти. “Поручникот сака да те види,” рече тој.
    “Така слушам,” рече Ливајн. “Кај е тој?”
    “Во дневната,” рече првиот наредник, “со останатите.”
    “Што се случува, наредниче, нешто особено?”
    “Влези внатре и откриј,” рече наредникот нервозно. “Исусе Христе, Ливајн, би
требало досега да знаеш дека никој никогаш ништо не ми кажува.”
     Ливајн излезе од канцеларијата на дежурниот и заврте околу зградата до
дневниот престој. Низ вратата со стакло можеше да го чуе поручникот како зборува.
Ја отвори вратата ширум. Поручникот и околу десетина редови и специјалци од
батаљонот Браво стоеа или седеа околу масата и гледаа во картата исфлекана
со кругови од филџани за кафе. “Ди Гранди и Сигл,” велеше поручникот, “Ризо и
Бакстер - “ го крена погледот и го виде Ливајн. “Ливајн, ти ќе одиш со Пикник.”
Невнимателно ја здипли картата и ја пикна во задниот џеб.”Јасно ли е сѐ?” Сите
10                                                                        
климнаа со главите. “Добро, тогаш тоа нека биде сѐ до еден.* Дотогаш земете ги
камионите од возниот парк и тргнете. Ќе се најдеме на Лејк Чарлс.” Ја стави капата
на глава и излезе, пуштајќи ја вратата со стакло да тресне зад него. “Време е за
кока кола,” рече Ризо. “Има ли некој тутун?”Ливајн седна на масата и рече, “Што
се случува?”
     “Ох, Боже,” рече Бакстер. Тој беше ситно русокосо фармерско момче од
Пенсилванија. “Добредојде во друштвото, Ливајн. Пак тие проклети Каџуни. Се
разбира, ги ставија сите можни знаци. ‘Кучиња и војници, не газете ја тревата’ и
слично. Но штом ќе им згусти и за најмала ситница, кому ќе му се поплачат?”
    “На 131-от Сигнален Батаљон,” рече Ризо, “ете кому.”
     “А кај ќе одиме ние сега?” праша Ливајн. Пикник стана од каде што седеше
и тргна кон апаратот за кока коли. “Некаде околу Лејк Чарлс,” рече тој. “Има
некаква бура или слично. Каблите се прекинати.” Стави паричка во апаратот и како
и обично ништо не се случи. “Браво - батаљонот како спасители.” Гласот му стана
сериозен. “Камон, бејби,” & рече на машината за кока кола и ѕверски ја тресна.
Ништо не се случи. “Пази да не ја ‘тилтнеш‘,” му рече Бакстер. Пикник со тупаници
ја удираше машината врз грижливо одбраните точки. Нешто кликна и од машината
потекоа два млаза, еден со минерална вода, а другиот со сируп од Кока Кола. Само
момент пред да престанат, од апаратот испадна празна пластична чаша и сета се
измачка со сируп однадвор. “О, боже, баш си срце,” рече Пикник. “Невротична
е,” рече Ризо. “Полуде од жештинава.” Разговараа извесно време, спекулираа и
ги пцуеја Каџуните и војската, пушејќи и пиејќи Кока Кола. Најпосле Ливајн стана,
ги стави рацете в џеб и ги напрчи мадињата. “Па.” рече тој, “изгледа ќе треба да се
пакувам.”
     “Чекај малку,” рече Пикник. “Идам со тебе.” Излегоа низ стаклената врата
и по патеката посипана со чакал тргнаа кон песочниот двор пред бараката на
одделението за врски. Се влечкаа по песокот, потејќи се на неподвижниот воздух и
жешкото жолто сонце. “Никогаш не нѐ оставаат на мира, Бени,” рече Ливајн. “Ох,
Исусе,” рече Пикник. Влегоа во бараката оставајќи зад себе купчиња песок и кога
Капучи ги праша што се случува покажаа со прст, истовремено и прецизно, како
кабаретски тим.
    Ливајн ја зеде својата торба за валкани алишта и ги фрли во неа работничкиот
комбинезон, шушкавецот и чорапите. Го стави приборот за бричење како последен,
а отпосле се сети да ја пикне од страна и старата сина капа за бејзбол. Стоеше така
намуртен некое време а потоа рече,”Еј, Пикник.”
    “Ој,” рече Пикник од другиот крај на бараката.
    “Не можам да одам на ова. Отсуството ми почнува во 4:30.”
    “Па што се пакуваш,” рече Пикник.
    “Мислам дека за ова ќе треба да појдам кај Пјерс.”
    “Тој сега најверојатно јаде.”
    “Па и ние ионака треба да одиме да јадеме. Ајде.”
    Се извлечкаа повторно надвор на сонце, низ песокот, па околу до задната врата
на мензата. Поручникот Пјерс седеше на празна маса близу до линијата за храна.
Ливајн му пријде.
    “Размислував,” рече тој.
    Поручникот погледна нагоре, “Имате проблем со камионите?” рече тој. Ливајн
го почеша стомакот и ја поттурна облогата од шлемот на тил. “Не баш,” рече тој. “Но
мојот отпуст е во 4:30 и сметав дека -” Пјерс ја испушти вилушката што ја држеше.
Таа падна врз послужавникот и силно тропна. “Не,” рече тој, “ќе треба да почекаш
за отпустот, Ливајн.” Ливајн се насмеа со широка идиотски пробесена насмевка
за која знаеше дека му оди на нерви на поручникот. “По ѓаволите,” рече тој, “од
кога сум толку незаменлив во оваа чета?” Пирс го погледна со гадење. “Види,
како и сите други и ти добро ја знаеш ситуацијата во оваа чета. И наредбата вели,
специјалци, првокласни специјалци. За жал, немаме такви. Но и ти ќе послужиш,
                                                          11
влечковци како тебе, тоа ни е сѐ што имаме.” Пјерс беше резервен офицер и имаше
дипломирано на Институтот за технологија во Масачусетс. Штотуку го унапредија
во прв поручник, и тешко се воздржуваше да не ја употреби својата моќ. Кога
зборуваше, тоа го правеше со прецизен, сув акцент на Бејкон Хил. “Поручнику,”
рече Ливајн, “и ти некогаш си бил млад. Имам една женска во Њу Орлеанс, ме
чека. Дајте & шанса на младината. Овде има стотици специјалци подобри од мене.”
Поручникот се насмевна расипано. Имаше меѓу нив неизговорено меѓусебно
согласување по прашањето на вредностите секогаш кога некоја ваква работа ќе
искрснеше. Наизглед, немаа никаква корист еден од друг; но и двајцата имаа
неодредено чувство дека се многу послични отколку што и двајцата беа спремни
да признаат, а можеби и браќа, под кожа. Кога Пјерс првпат пристигна во Роуч и ја
слушна приказната за Ливајн, се обиде да разговара со него. “Залудно се трошиш
себе си, Ливајн,” ќе речеше тој. “Си дипломирал на колеџ, имаш највисок IQ, а еве
си сега во овој проклет батаљон, и што правиш овде? Седиш во овој најбеден од сите
мравјалници на оружените сили, врз својот газ што станува секој месец сѐ подебел.
Зошто не одиш во подофицерска школа? Веројатно можеш да дотуркаш дури и до
Вест Поинт ако сакаш. Зошто воопшто си се пријавил за војска?” А Ливајн ќе речеше
со воздржан подсмев, кој не беше во потполност ниту презрив ниту одобрувачки,
“Па, како да сметав дека ќе останам редов и ќе направам кариера од тоа.” Во прво
време, кога ќе го слушнеше ова, поручникот избувнуваше, се распаме­ уваше.  т
Подоцна се вртеше и си заминуваше, и најпосле се откажа од сѐ и престана да му
зборува на Ливајн. А сега рече,”Сега си во армија, Ливајн. Отсуството не е право,
тоа е привилегија.” Ливајн ги пикна рацете во задните џебови. “Ах,” рече тој. “Па,
добро.”
    Се заврте и полека, со рацете в џебови тргна накај полицата со послужавници.
Зеде послужавник и прибор и помина низ редот. Пак имаше варен ориз. Изгледа
дека четвртокот беше резервиран за каша од ориз. Отиде до масата каде што јадеше
Пикник и рече, “Погоди нешто.”
    “Претпоставувам,” рече Пикник. Јадеа и излегоа од мензата и одеа околу една
миља по песокот и чакалот, влечкајќи ги нозете без збор, пуштајќи сонцето да ги
пече врз темето, преку облогите за шлем што ги носеа. Пристигнаа до возниот парк
во околу петнаесет до еден. Останатите веќе беа пристигнати со 3/4 - тонските
камиони и радио опреми на грбовите. Ливајн и Пикник се качија во камионот.
Пикник возеше, следејќи ги другите камиони од четата. Кај бараките си ги зедоа
торбите и ги фрлија во приколката на камионот.
    Се упатија во југозападен правец, низ мочуриштето, и поминаа покрај фармите.
Наближуваа до градот Де Ридер. Можеа да видат облаци на југ. “Дожд,” рече
Пикник. “Исусе Христе.” Ливајн имаше ставено наочари за сонце и повторно го
читаше романчето, некое со наслов “Девојката од мочуриштето”. “Што повеќе
размислувам за тоа,” рече тој мрзливо, “се повеќе ми се чини дека еден ден на тој
поручник ќе му акнам една по муцка.”
    “Гомнар е, нели,” се согласи Пикник.
     “Мислам,” рече тој легнувајќи го романчето на стомак, “понекогаш дури
посакувам да сум назад во градот. А тоа е лошо.”
    “Зошто лошо?” рече Пикник. “Повеќе би сакал да сум на академија, отколку
овде да ме заебаваат секој ден.”
    “Не,” рече Ливајн муртејќи се, “не враќај се. Само еднаш се вратив, се сеќавам,
и тоа бев кај женската. И тоа беше лошо.”
    “Аха,” рече Пикник. “Ми кажуваше. Требаше да си одиш. Камо јас да можев.
Барем да се вратам во касарната, и да легнам да спијам.”
    “Секаде можеш да спиеш,” рече Ливајн. “Јас можам.”
    Кај Де Ридер свртија на југ. Пред нив облаците натежнаа, сиви и застрашувачки.
Околу нив се протегаше мочуриштето, сиво, обраснато и смрдливо, и полека
поминаа покрај една запуштена фарма. “Сакаш де го прочиташ ова после мене?”
12                                                                         
рече Ливајн. “Не е лошо. За некои мочуришта. И некоја женска што живее во нив.”
     “Стварно?” рече Пикник, гледајќи мрачно кон камионот пред него. “Камо јас да
можам да најдам некоја женска во овие мочуришта. Би си направил колипка сосем
сред некое од нив, кајшто Вујче никогаш не би можел да ме пронајде. (Вујко Сем,
симбол на Америка; заб. на прев.)
     “Се разбира,” рече Ливајн.
     “Сто посто сум сигурен дека ти би го направил тоа.”
     “Дур’не ми се смачи, во секој случај,” рече Ливајн.
     “Зошто не се удомиш, Натан?” рече Пикник. Најди си некоја фина, тивка девојка
и насели се горе на север.
     “Вљубен сум во армијата,” рече Ливајн.
     “Вие триесетгодишните сте сите исти. Дали Пјерс сѐ уште верува во сите тие
трици за продолжување на договорот.
     “Не знам. Мислам не, а зошто да верува. Но тогаш, можеби јас бев во право.
Мислам дека само ќе чекам да видам, кога ќе дојде времето.”
     Се возеа така околу два часа, оставајќи ги расипаните камиони долж патот да
чекаат замена од Роуч, така што до границата на Лејк Чарлс останаа само уште два
камиони. Ризо и Бакстер, во камионот пред нив им мавтаа на Ливајн и Пикник.
Небото беше потполно прекриено со облаци и слаб, ладникав ветар дуваше во
нивните наводенети алишта.”Ајде да најдеме некој бар,” рече Ризо. “Да почекаме
поручникот да нѐ стигне.” Ризо беше наредник на персоналот. А исто така и четен
интелектуалец. Ќе легнеше на кревет и ќе читаше дела како “Битие и небитие” и
“Форми и вредности во модерната поезија”, одбивајќи ги со презир каубојските,
порно и криминалните романи што неговите пријатели постојано му ги нудеа.
Тој, Ливајн и Пикник честопати правеа долги бош-муабети во кантината или ноќе
во војничкиот клуб, на кои Ризо најмногу зборуваше. Влегоа во градот и најдоа
еден тивок бар во близина на гимназијата. Освен неколкуте ученици што седеа
на шанкот, местото беше празно. Фатија една маса блиску до вратата и Ризо се
упати кон клозетот. Бакстер тргна кон вратата. “Одма се враќам,” рече тој, “одам
да земам весник.” Ливајн почна да го пие пивото и го пушти мозокот на пасење.
Често имаше навика да ги затокмува муцките како Марлон Брандо и да се чеша под
мишки. Понекогаш, зависно од расположението, ќе испуштеше тивки мајмунски
крици. “Пикник, разбуди се,” рече најпосле. “Доаѓа генералот.”
     “Генералот, жими газов,” рече Пикник.
     “Што си скиселен,” рече Ризо, враќајќи се. Биди како мене и Лардес, расположи
се малку.”
     Во тој момент втрча Бакстер со весник во раката, целиот возбуден. “Еј,” рече
тој, “нѐ има на насловна.” Држеше локален весник од Лејк Чарлс, и кога го отвори
на маса го видоа насловот напишан со големи мрсни букви, 250 ИСЧЕЗНАТИ ВО
УРАГАН. “Ураган?” рече Пикник. “По ѓаволите, кој спомна ураган?”
     “Можеби авијацијата не може да испрати авион таму,” рече Ризо, “сакаат ние
да појдеме таму да откриеме нешто или слично.”
     “Се прашувам што ли се случува таму,” рече Бакстер замислено. “Исусе, мора
да е лошо, ако немаат никакви комуникации.”
     Ураганот, се воспостави, потполно уништил едно мало село наречено Криол,
сместено на некој остров или најверојатно на некоја висорамнинка сред
разлеаната делта на реката, дваесетина милји оддалечена од Лејк Сити. Јасно беше
дека целата работа е пропуст на еден дел од Метеоролошкиот завод: Во средата
попладнето, кога жителите почнале да се евакуираат, заводот издал соопштение
дека ураганот нема да удри пред четвртокот навечер. Ги преду­ редувале за да не
                                                                 п
се створи неред на патиштата. Време имало во изобилство. Некаде меѓу полноќ и
три, четвртокот наутро, ураганот удрил и го збришал Криол. Дошла Националната
Гарда, невремето продолжило, па дошол и Црве­ иот Крст, армијата и воената
                                                    н
морнарицата. Се обидувале да испратат авиони од воздухопловната база во
                                                         13
Билокси, но условите за летање биле многу лоши. Една голема нафтна компанија
допринесла во спасувачката операција ставајќи на располагање два реморкери.
Криол веројатно ќе бил прогласен за настрадано подрачје. И така натаму. Се напија
уште по неколку пива и разговараа за ураганот и сите се согласија дека следниве
неколку дена, најверојатно ќе го испотат газот од работа, и тоа доведе до неколку
изјави, безобразни и бунтовни, за природата на армијата на САД. “Потпиши,” рече
Ризо, “уште има време, сѐ уште имаш право. Јас бројам уште 382 проклети денови.
Боже, нема да издржам.” Ливајн се насмеа. “Глупости,” рече тој, “само си скиснат,
тоа е сѐ.” Кога излегоа, надвор врнеше и беше посвежо. Се качија во камионите
и спраштија надвор од градот кон местото на состанокот што поручникот Пјерс го
одреди. Од него уште немаше никаква трага. Ливајн и Пикник се паркираа и го
слушаа удирањето на капките по покривот. Ливајн ја извади од џеб “Девојката од
мочуриштето” и повторно почна да чита.
    По некое време дојде Ризо и тропна на прозорот. “Доаѓа генералот,” рече тој
покажувајќи долу кон патот. Низ дождот се наѕираше џип и нејасна фигура на возач
во униформа. Џипот се паркира до камионот на Ризо и возачот излезе и претрча до
местото каде што стоеше Ризо. Беше небричен и поцрвенет во очите. Униформата
му беше испокината и извалкана, а кога зборуваше, гласот по малку му трепереше.
“Вие момци сте од Националната Гарда?” рече тој, погласно отколку што требаше.
“Ха,” процеди Ризо. “Богами, не сме. Можеби изглеаме така но не сме.”
    “Ох.” Тој се заврте и Ливајн малку се изненади кога забележа дека типот има
по две сребрени ленти на секое рамо. Тој ја затресе главата. “Малку е сурово таму
горе,” промрморе тој и тргна назад кон џипот.
    “Жалам, господине,” повика Ливајн по него. А потоа потивко рече, “Боже, Ризо,
го виде ли ти ова?”
    Ризо се засмеа. “Војната е пекол,” рече тој нечувствително.
     Седеа таму уште половина час додека конечно не се појави поручникот. Му
кажаа за капетанот што ја бараше националната гарда и му го покажаа весникот
со написот за ураганот. “Па, ајде да тргнеме,” рече Пјерс. “Оние долу се жалат на
врските.”
    Испадна дека армијата, за база во операцијата го зела државниот колеџ Мек
Нис на периферијата на градот. Беше веќе темница кога двата камиони, низ една
од мирните улички на студентската населба пристигнаа на огромниот, четири­ голен
                                                                            а
тревник. “Еј,” Пикник му довика на Бакстер “ај се тркаме кој прв ќе ги намести.”
Ги наместија своите 40-стапки високи антени и Бакстер и Ризо победија. “Добро,”
рече Ливајн, “плаќаме пиво кога ќе го склопиме овој отпад.” Пикник се зафати со
TCC-3, а Ливајн почна да го склопува AN/GRC-10.
    Бакстер ја пикна главата во приколката од камионот. “Ни должите пиво, момци,”
рече тој.
    “Имате ли идеја кај би можеле да бидат баровите овде?” рече Ливајн. “Ти си
школувано дете во оваа чета,” рече Бакстер, “ти и Ризо. Вие овде би требало да се
снаоѓате како дома.”
    “Така е Натан,” рече Пикник културно, гледајќи ги од антената. “Вие би требало
да се чувствувате како стари џомби.”
    “Се разбира,” рече Ливајн, “се разбира, исто како да сум дошол дома за викенд.
А што не ви опнам по една преку уста, или така нешто?”
    “Што не ни купиш пиво,” рече Бакстер.
    Најдоа едно мало, студентско барче неколку блокови оттаму. На Мек Нис во тоа
време беше летната сесија, и во барот имаше само неколку парови кои играа на
ритам и блуз музика од грамофонска плоча. Имаше и еден ред пивски кригли со
напишани имиња на луѓето на нив. Ова беше еден од таквите барови. “Па добро,”
рече Бакстер весело, “пивото си е пиво.”
    “Ајде да пееме песни од студентските пијанки,” рече Ризо. Ливајн го погледна.
“Ти тоа сериозно?”
14                                                                        
     “Јас лично,” рече Бакстер, “ никогаш не сум можел да ги поднесам тие студентски
гомнари. Според мене, ништо не е поважно од искуството.”
     “Дудук,” рече Ризо, “во присуство си на три врвни интелектуалци во армијата.”
     “Мене не ме сметај во нив,” рече Ливајн тивко. “Човек од кариера, ете тоа сум
јас.”
     “Еј, Натан, ете на тоа и мислев,” рече Бакстер. “Ти си дипломирал на колеџ и пак
не си ништо подобар од мене, што никогаш не завршив гимназија.”
     “Проблемот на Ливајн,” рече Ризо, “е во тоа што е сигурно најмрзливиот дибек
во армијава. Не сака да работи и затоа се плаши да пушти корења. Тој е семе што се
фрлило на каменито тло, на плитка почва.”
     “И кога ќе огрее сонцето,” се смееше Ливајн, “ќе ме спржи и ќе ме истопи. А што
мислиш, зошто ич не излегувам од бараките?”
      “Ризо има право,” рече Бакстер, “нема ништо покаменито од Форт Роуч,
Луизијана.”
     “Сонцето не е пожешко, тоа е барем сигурно,” рече Пикник. Тие седеа и пиеа и
зборуваа до три утрото. Кога се вратија кај камионот Пикник рече, “Чоек, овој Ризо
многу зборува.” Ливајн ги прекрсти рацете на стомак и се проѕевна. “Ми се чини,
некој мора,” рече тој.
      На разденување Ливајн го разбуди силна бучава, ужасен татнеж, некаде од
средината на тревниот квадрат. “Ууух,” рече тој, стегајќи ги рацете на уши, “што
е ова, по ѓаволите?” Дождот престанал и Пикник беше надвор. “Гле’ј ги,” рече тој.
Ливајн ја поддаде главата надвор и погледна. На стотина метри од нив, еден по
еден, како џиновски инсекти, воените хеликоптери полетуваа да видат што останало
од Криол. “Проклет да сум,” рече Пикник. “Синоќа цело време биле тука.” Ливајн
ги затвори очите и си се смести на местото. “Ноќите стануваат прилично мрачни
овде,” рече и си легна да спие. Се разбуди на пладне. Беше гладен и во главата му
бучеше. “Пикник,” застенка тој, “Кај’ма бе овде нешто да се јади.” Пикник грчеше.
“Еј,” Ливајн го грабна за глава и го затресе. “Што,” рече Пикник. “Си велам да не
имаат негде полска кујна, или нешто слично.” рече Ливајн. Ризо слезе од камионот
и им пријде. “Боже, момци, ама сте мрзливи,” рече тој. “Ние сме станати од десет.
Хеликоптерите полетуваа од квадратот и слетуваа со преживеаните. Амбуланти
и јато болничари и санитарци спремно ги очекуваа. Насекаде имаше паркирани
џипови, Дајцови и тенкови и секакви видови воен персонал, повеќето од нив во
комбинезони, овде онде понекоја каки-униформа, и одблесоци од раздвижената
лимарија. “Боже,” рече Ливајн, “што ли го снајде местово.”
     “Има и новинари, фотографи од ‘Лајф’, а веројатно и неколку репортери од
телевизија,” рече Ризо. “Ова е сега настрадано подрачје. Официјално.”
     “Господе,” рече Пикник трепкајќи со очите. “Луѓе, видете го ова парче.” Иако
среде летна сесија, многу убави студентки се шетаа наоколу, низ сивомаслинестата
орда. Бакстер се израдува. “Знаев дека ако останам доволно долго во Роуч,” рече
тој, “нешто добро мора да ми се случи.”
     “На пример да земеш плата и да се очукаш на Бурбон Стрит,” рече Ризо.
     “Не ме потсетувај,” рече Ливајн. А потоа се потсети, “По Ѓаволите, Њу Орлеанс,
уште сум тука.” Здогледа еден Дајц на околу дваесетина метри на кој отстрана
пишуваше ‘131-ви Сигнален Батаљон’. Немаше едно крило и целиот беше исчукан.
“Еј Даглас,” повика тој. Залижаниот црвенокос редов кој седеше над предните
тркала го погледна. “Што ве задржа толку, момци,” му возврати тој. Ливајн му се
приближи. “Кога дојде овде?” праша тој. “По ѓаволите,” рече тој, “се обидоа да
не испратат таму мене и Стил, веднаш по ударот. Проклетиот ураган му го оддува
стариот Дајц од патот.” Ливајн погледна во камионот. “Како е таму?” праша тој.
“Тешко е да се каже,” одговори Даглас. Срушен е единствениот мост. Инженерците
се искилавија од работа да постават понтонски мост. Според она што го слушам, не
си видел толку уништен град. Под вода е можеби два ипол метра и единствена зграда
што не е срушена е зградата на судот, само затоа што е доста цврста. А удавените
                                                            15
да ги видиш, ги пренесуваат со реморкери и ги редат како дрва за огрев. Гадно е.”
    “Во ред, комедијанту еден,” рече Ливајн. “Уште не сум доручкувал.”
     “Луѓе, ќе мора некое време да живеете на сендвичи и кафе,” рече Даглас.
Имало некои женски што шетаат наоколу и ги нудат. Мислам, сендвичите и кафето.
Не сум ги видел досега.”
    “Не бери гајле,” рече Ливајн, “ќе ги видиш. Сите ќе ги видиме. Само ако не ги
видиме... Јас не сум губел отсуство за џабе.” Се врати назад кај камионот. Пикник и
Ризо седеа на браниците јадејќи сендвичи и пиејќи кафе.
     “Кај ги најдовте тие,” рече Ливајн. “ Помина некоја девојка,” рече Ризо.
“Проклет да сум,” рече Ливајн. “За прв пат тој откачен пропаднат глумец ја
зборуваше вистината.”
    “Постој тука,” рече Ризо. “Ќе намине некоја.”
    “Не знам,” рече Ливајн, “Можеби ќе умрам од глад. Познато е дека таква ми е
среќата.” Покажа со главата кон една група студентки и му рече на Ризо - со чудно
сочувство кое лежело притаено извесно време - “Сигурно има поминато долго
време од тогаш.”
    Ризо се насмеа лажно. “Што ти е, да не ти фати носталгија?” рече тој. “Не баш.
Мислам на нешто налик на затворено коло. Секое на своја фреквенција. И по
извесно време забораваш на остатокот од спектарот и почнуваш да веруваш дека
таа е единствената важна, или вистинска. А за тоа време надвор, по земјата и над
неа постојат сите оние прекрасни бои на ултравиолетовите и х-зраците.”
    “Мислиш дека и Роуч е во затворено коло?” рече Ризо. “Мек Нис не е светот но
ни Роуч не е спектарот.”
    Ливајн заниша со главата. “Вие под договор сте сите исти.”
    “Знам, знам, скроз на скроз.”
    Им пријде една мала русокоса со корпа полна со сендвичи и хартиени термоси
за кафе, и Ливајн рече, “Токму навреме, срце. Ме спаси од сигурна смрт.” Таа му се
насмевна. “Не изгледаш толку лошо.”
    Ливајн зеде три од четирите сендвичи и една чаша кафе. “Ни ти,” рече гледајќи
ја заводнички. “Сендвичиве ги прават многу подобри од порано.”
    “Прилично двосмислен комплимент,” рече таа, “но со многу повеќе вкус од сите
што ги добив денес.”
     “Како се викаш, во случај пак да огладнам?” рече Ливајн. Таа му одговори,
смеејќи се. “Комедијант,” рече Ливајн. “Што не се фатите со Ризо. Тој е школувано
дете. Можете да си играте ‘погоди чиј е овој цитат’ или слично.”
    “Не му замерувај,” рече Ризо. “Тој е обичен орач.”
    Таа сјаеше. “И како ти се допаѓа орањето?” го праша.
    “Подоцна,” рече Ливајн и шмркна од кафето.
    “Подоцна, се разбира,” рече таа. “Ќе се видиме овде некаде.”
     Ризо му ја запеа Студентката Бети во фалш-тенор со искривена насмевка на
лицето. “Заќути,” рече Ливајн, “не е смешно.” “Ама признај, те нервира.”
     “Кого го нервира?” рече Ливајн. “Еј,” викна Даглас. “Одам со џипов долу на
докот. Сака ли некој да дојде со мене?”
     “Јас ќе останам во кругов,” рече Ливајн. “Оди,” рече Бакстер, “јас повеќе би
сакал да се врткам кајшто има женски.” Ризо се насмеа. “Јас мора да го држам на
око малиов,” рече тој, “може да ја изгуби невиноста.” Бакстер се намурти. “Тебе
следната ќе ти биде и прва.”
    Ливајн се качи до Даглас во еден од батаљонските џипови и тие спраштија. На
крајот од студентската населба излегоа на еден макадам кој стануваше пораскопан
колку повеќе се доближуваа до заливот. Немаше многу знаци дека тука поминал
ураган: само неколку дрва и патокази беа срушени и овде онде имаше по некоја
керамида или тараба. Даглас ги слушаше коментарите што беа во тек, најчесто
статистики од втора рака, а Ливајн отсутно климаше со главата. Почнуваше да добива
нејасна идеја дека Ризо не е обичен Вечен Студент - дека одвреме навреме тој мал
16                                                                         
наредник успева да фати понекој одблесок на вистината. Исто така почнуваше да се
загрижува: можеби да антиципира некои радикални промени, по три години песок,
камења и сонце. Можеби само затоа што ова беше првата студентска населба во
која стапнал од дипломирањето на CCNY (City College of New York) - од друга страна
можеби беше дојдено времето за промена. Добивање редовно отсуство кога ќе
се врати во Роуч, или тродневно пијанство за време на викендот би можело да му
помогне да се ослободи од она што тој почнуваше да го препознава како монотонија.
    На докот имаше метеж, како и на правоаголниот тревник, но ритмот беше
побавен, и очигледно со поголем ред. Реморкерите на нафтната компанија ќе
донесеа купишта тела, група работници ќе ги растовареа, санитарците ќе ги
попрскаа со некоја балсамирачка течност, за да не се распаднат, друга група ќе ги
натовареше на камионите и камионите ги однесуваа. “Ги чуваат во фискултурната
сала на некое средно школо,” Даглас го информира Ливајн, “полна со мраз. Им
треба долго време да ги идентификуваат. Изгледа дека лицата им се уништени од
водата. Мирис на гниеж висеше во воздухот, како вермут, му се чинеше на Ливајн,
откако си го пиел цела ноќ. Санитарците работеа со мртвите прецизно, ефикасно,
како на фабричка лента. Одвреме навреме некој од растоварачите ќе се тргнеше
настрана да повраќа но работата продолжуваше без застој. Ливајн и Даглас седнаа
да ги гледаат додека небото стануваше сѐ потемно, губејќи сѐ повеќе од сонцето
што веќе не се гледаше. Стариот главен наредник им пријде и се потпре на џипот и
зборуваше некое време. “Бев во Кореа,” рече тој откако едно од телата се распадна
од невнимателното носење, “можам да разберам момци да пукаат едни во други
убивајќи се, ама ова - “ ја заниша главата. “Исусе Христе.” Местото беше полно со
крупни чварки, но никој од нив не ги задеваше Ливајн и Даглас. И покрај машинската
прецизност, операцијата имаше извесна доза на неформалност: речиси никој не
носеше капа, полковници и мајори застануваа да си помуабетат со санитарците.
“Како во битка,” рече наредникот. “Ниедно правило не важи. По ѓаволите, и онака
никому не му се потребни правила.” Останаа до пет ипол и потоа се одвезоа назад.
“Кај наоѓате туш да се истуширате,” праша Ливајн, “или не се туширате?” Војникот
се искези. “Еден мој пријател се тушираше синоќа во женскиот блок,” рече тој.
“Колку што знам тоа е најблиску што може да се најде.”
    Кога се вратија кај камионите Ливајн го погледна Пикник. “Престани,” рече тој.
“Ако можеш да најдеш некаде туш, кажи.”
    “Така е, по ѓаволите,” рече Пикник. “Јули е, нели.” Ливајн седна на неговото
место покрај “лутата десетка” и слушаше некое време; ништо значајно не се
случуваше. Половина час подоцна Пикник се врати. “По ѓаволите,” рече тој, “Ризо
слуша онаму. Сака да биде везист, што има ние да се мачиме. А ти можеш да појдеш
на бањање еден блок подолу од капелата, таму им се спалните. Не можеш да
промашиш. Секакви луѓе влегуваат и излегуваат.”
    “Благодарам,” рече Ливајн, “се враќам во пет. Ќе одиме да земеме пиво, или
така нешто.” Зеде чисти панталони и кошула за преслекување и прибор за бричење
од транспортната вреќа и тргна во топлата и тешка темнина. Хеликоптерите сѐ уште
полетуваа и слетуваа, а со нивните предни и задни светла изгледаа како да се од
некој научно-фантастичен филм. Ливајн ги најде тушевите, влезе, се истушира,
се избричи, се преслече. Кога се врати назад Пикник ја читаше “Девојката од
мочуриштето”. Излегоа надвор и најдоа друг бар, побучен и преполн, бидејќи
беше петок навечер. Го здогледаа Бакстер како бари една женска чиј дечко веќе
беше премногу пијан за да му се спротивстави. “О, боже,” рече Ливајн. Пикник
го погледна. “Не сакам да ти звучам како Ризо,” рече тој, “но, во што е работата,
Натан? Каде ли е оној војник од сојот на стариот наредник Билко, што го знаевме и
сакавме. Дали времето ти одминало или си на прагот на интелектуална криза или
нешто трето?”
    Ливајн ги собра рамениците. “Веројатно е во прашање само мојот стомак,”
рече тој. “По сето ова време на негување и носење на ова мое ‘пивско’ стомаче, се
                                                         17
појавува нешто како оние давеници и ми го пореметува.”
     “Претпоставувам дека е лошо,” рече Пикник. “Аха,” рече Ливајн. “Ај’ да
зборуваме за нешто друго.”
    Седнаа и ги гледаа студентките, и сите се обидуваа да ги гледаат како нешто
необично, како нешто чиј дел тие никогаш не биле, ниту пак сакаат да бидат.
Русокосата, која се претставуваше како малото Путерче им пријде и рече, “Погоди
чиј е овој цитат.”
    “Знам подобра игра,” рече Ливајн.
    “Ха, ха,” рече русокосата и седна до нив. “Мојот дечко е болен,” објасни таа,
“мораше да си замине дома.”
    “Секое зло за некое добро,” рече Пикник.
    “Многу работевте?” праша малото Путерче со сјајна насмевка. Ливајн се потпре
назад и немарно & ја стави раката преку рамениците. “Јас многу работам само кога
крајот е вреден за тоа,” рече тој, гледајќи во неа, и некое време двајцата се гледаа
втренчено, обидувајќи се другиот да го собори погледот, сѐ додека тој не се насмеа
со мал триумф и додаде, “или достижен.”
    Таа ги поткрена веѓите и рече. “Можеби ни тогаш не мораш многу да работиш.”
     “Што правиш утре вечер,” рече Ливајн, “ќе откриеме.” Еден адолесцент со
бунтовнички изглед и палто со реси се затетерави накај неа и ја грабна околу
рамениците, истурајќи му го патем пивото на Пикник. “Ох, Исусе Христе,” рече таа,
“ти си се вратил?” Пикник тажно зјапаше во своите изводенети панталони. “Колку
шминкерски изговор за тепачка,” рече тој. “Ќе се тепаме ли, Натан?” Бакстер
прислушкувал. “Јеа!” рече тој, “тоа е прав муабет, Бени, пријателче.” Замавна со
својата дива пашламарка на замислениот противник, но го поткачи Пикник од
страна по глава и го турна од столот. “Боже,” рече Ливајн, ‘добро ли ти е Бени?”
Пикник не одговори. Ливајн ги крена рамениците. “Ајде Бакстер, да го однесеме
назад. Извини Путерче.” Го кренаа Пикник и го однесоа назад во камионот.
    Следното утро Ливајн се разбуди во седум. Талкаше некое време низ логорот во
потрага по кафе и по доручекот дојде до една од оние нагли одлуки кои подоцна се
забавни за разгледување. “Еј, Ризо,” рече тој, тресејќи го наредникот. “Ако некој ме
бара, генералот, или генералот на армијата, кажи му дека сум зафатен, важи?” Ризо
промрморе нешто што веројатно беше безобразно и пак заспа.
     Ливајн запре еден од батаљонските џипови кој го одвезе долу до брегот, се
влечкаше таму некое време гледајќи како ги носат телата. Најпосле, кога еден од
реморкерите беше речиси растоварен, тој отшета долу до докот и се качи на него.
Изгледаше дека никој не го забележа. Имаше повеќе од дваесетина војници од
екипажот и уште толку цивили, стоеја или седеа, не зборувајќи ништо; пушеа или
гледаа во сивото мочуриште што лазеше покрај нив. Поминаа покрај понтонскиот
мост, што инжењерците скоро го комплетираа, правејќи си пат низ парчосаните дрвја
и низ разниот крш што пловеше низ водата. Реморкерот чувкајќи влезе во Криол,
помина покрај горните спратови на судската зграда, кон преостанатите расфрлени
фарми, кои сѐ уште не беа пребарани. Одвреме навреме ќе ги надлеташе понекој
хеликоптер. Сонцето изгреа, бледо низ тенката наоблаченост на небото, загревајќи
го устоениот и загаден воздух.
    Тоа беше речиси сѐ на што потоа Ливајн се сеќаваше, тој необичен атмосферски
ефект на сивото сонце над сивото мочуриште, мирисот и впечатокот што воздухот
го оставаше. Десет дена крстареа наоколу барајќи ги мртвите. Еден откачија
од една жичена ограда со шилци. Висеше на неа блесаво и комично како некој
балон; сѐ додека не го допреа и тој пукна, зашишти и се распадна. Ги собираа од
покривите, од дрвјата, како пловат низ водата или заплеткани во урнатините на
куќите. Ливајн работеше во тишина како и другите, додека сонцето го печеше по
вратот, испарувањата на мочуриштето и од труповите му ги полнеа белите дробови,
пуштајќи сѐ да се случува, сега потполно без воља ниту способност да размислува
за тоа; но сфаќајќи некако дека на ситуацијата не & беше потребна размисла или
18                                                                         
рационализација. Тој собираше трупови. Тоа беше сѐ што правеше. Кога реморкерот
се врати назад за да ги растовари телата, Ливајн слезе од него исто така безгрижно
како што се качи. Скокна во приколката на еден Дајц што се враќаше на квадратот
и седеше назад така валкан и изморен и му се гадеше од сопствената миризба.
Зеде чиста облека од камионот, не обрнувајќи внимание на Пикник, кој беше при
крај со читањето на “Девојката од мочуриштето” и кој почна нешто да кажува но се
премисли, отиде до спалните и стоеше под тушот долго време, помислуваше дека е
како дожд, пролетен или летен дожд, и се присетуваше на сите моменти кога бил
наврнат, и кога излезе од спалните, облечен во чиста униформа, забележа дека
повторно е темница.
    Од камионот го ископа од торбата синото капче за бејзбол и го стави на глава.
“Си се дотерал,” рече Пикник, “што има?”
    “Состанок,” рече Ливајн.
     “Фино,” рече Пикник, “Мило ми е кога ќе видам млади луѓе да се зближат.
Навистина е возбудливо.”
    Ливајн го погледна, мртов сериозен. “Не,” рече тој, “Не, мислам дека треба да
се погоди вистинскиот момент.”
    Отиде до камионот на Ризо и му здипли една кутија цигари и една Де Нобил
пура, додека овој спиеше. Тамам да излезе, наредникот го подотвори едното око.
“Затоа ли те викаат стариот добар, доверлив Натан,” рече тој. “Спиј Ризо,” рече
Ливајн. Тргна, со рацете в џебови, свиркајќи, во правец на барот каде што беше
претходната вечер. Немаше ѕвезди и воздухот мирисаше на дожд. Одеше низ сенките
на големите грди борови на уличните светилки, слушајќи ги гласовите на девојките,
предењето на колите, прашувајќи се што по ѓаволите прави овде кога би требало
да е во Роуч, знаејќи добро дека кога ќе се врати назад ќе почне да се прашува што
по ѓаволите прави таму, и дека можеби отсега натаму, каде и да оди, ќе се прашува
истото. Имаше мигновена, комична визија за себе, Лардес Ливајн, Евреинот Талкач,
како расправа во работните денови навечер во некои туѓи и безимени градови, со
некои други Евреи Талкачи за есенцијалните проблеми на идентитетот - не толку на
личноста, колку на местото, и какво право имаш да се наоѓаш било каде. Дојде до
барот и влезе внатре и таму беше малото путерче и го чекаше.
    “Набавив кола за нас,” се насмеа таа. Одеднаш забележа дека таа има по малку
Бунтовнички акцент (се мисли на акцент од југот на Америка; заб. на прев.) “Еј,”
рече тој, “шо ќе се напиеш?”
    “Том Колинс,” рече таа. Ливајн пиеше скоч. Лицето & стана сериозно. “Гадно ли
е таму?” рече таа. “Прилично гадно,” рече Ливајн. Таа повторно се насмеа, сјајно.
“Барем на колеџот ништо не му направи.”
    “Но затоа му направи на Криол,” рече Ливајн.
    “Па, Криол,” рече таа. Ливајн ја погледна.
    “Мислиш, подобро ним отколку на колеџот,” рече тој.
    “Па, не баш,” се намурти таа. Тој тропкаше со прстите по масата. “Речи ‘аут’,”
рече тој.
    “Оут,” рече таа.
    “Ах,” рече Ливајн. Пиеа и разговараа некое време, повеќето на заеднички теми,
сѐ додека најпосле Ливајн не изрази желба да види како изгледа крајбрежјето под
небо без ѕвезди. Заминаа и тој возеше, накај заливот, ноќта се обвитка околу нив.
Таа седна блиску до него, раздрагана, нестрплива, допирајќи го. Тој молчеше додека
таа не му покажа еден земјен пат кој водеше кон мочуриштето. “Ваму,” прошепоти
таа, “има една кабина.”
    “Веќе почнав да се прашувам,” рече тој. Околу нив илјадници жаби си пееја
себеси во необјаснив сплет од променливи акорди, во слава на некои неодредени
принципи. Шамаците и трските се затворија зад нив. Возеа една милја додека
не стигнаа до трошната куќичка во пустелијата на крајот на светот. Испадна дека
внатре има душек. “Не е многу,” рече таа задишано, “но е дом.” Се приви до него во
                                                         19
темнината. Ја најде пурата на Ризо и ја запали; лицето & трепереше на светлината
од пламенот и имаше нешто во нејзините очи што можеби беше ужасувачко и
задоцнето сознание дека она што го засега овој особен орач беше подлабоко од
сезонските промени или сомнителната плодност, особено откако претходно сфати
дека нејзината моќ на давање не вклучува ништо над или под следниов список на
предмети: ножици, сатови, ножови, ленти, врвци; и затоа кон неа го имаше истото
она сочувство како кон хероините на секси-романчињата, или кон исончаните но
импотентни ранчери-позитивци од вестерните. Пушти да го соблекува малку по
малку; сѐ додека, стоејќи така само по маица и со капчето за бејзбол, пуфкајќи
сталожено од пурата, не ја слушна како липа легната на душекот.
    Околу нев жабите ја отпочнаа својата немилосрдна хорска изведба, постепена,
им се чинеше - невоедначена како нив, иако заслепени, љубопитно свесни за тоа,
малку повеќе отколку свиткувањето на малиот прст, допирот на пивските кригли,
заедништвото на Мек Кол - усогласувајќи се себеси во ритам секција на виртуозно
дуо за кратки воздишки, извици; тој пуфкајќи повремено од цигарата за време
на изведбата, капчето за бејзбол потскокнувајќи безгрижно, таа привикувајќи го
нестабилното чувство на заштитеност, никогаш до крај прекршен Пасив; сѐ додека
најпосле, попуштајќи под налетите на глупавото крекање на жабите, легнаа не
допирајќи се.”Среде големата смрт,” рече Ливајн, “мала смрт.” И потоа, “Ха, звучи
како наслов од Лајф. Во средиштето на ‘животот’. (Life, живот) Ние сме во смртта.
О, боже.”
     Се одвезоа назад и кај камионот Ливајн рече, “Ќе се видиме некаде на
квадратот.” Таа бледо се насмевна. “Намини и посети ме кога ќе излезеш,” рече и
си замина. Пикник и Бакстер играа мунти на светлината на фаровите. “Еј Ливајн,”
рече Бакстер, “ноќеска легнав со една.”
    “Ах,” рече Ливајн. “Честитам.”
    Следниот ден дојде поручникот и му рече, “Ливајн, ако сакаш можеш да го
земеш она отсуство. Сѐ е средено сега. Ти си одвишок.”
    Ливајн ги собра рамениците. “Во ред,” рече тој. Врнеше. Кога се врати кај
камионот Пикник рече, “Исусе Христе, мразам дожд.”
    “Ти и Хемингвеј,” рече Ризо. “Чудно, нели. Т.С. Елиот сака дожд.” Ливајн ја
префрли торбата преку рамо. “Дождот може понекогаш да биде прилично незгоден,
рече тој. Може да ги разниша лабавите корења; може да ги откорне, да ги однесе.
Додека се сончам таму долу во Њу Орлеанс, ќе помислувам на вас овде момци,
како накиснувате до гола кожа.”
    “Тогаш оди,” рече Пикник, “оди веќе еднаш.”
    “Патем речено,” рече Ризо, “Пјерс те бараше вчера но го смував со некоја
приказна дека бараш некој дел за Те-це-це. Ми требаше некое време да ми текне
каде исчезна.” “Боже, ме разочара со ова,” рече Ливајн тивко. “Уште се обидувам
да погодам кај беше,” се намурти Ризо. “Ќе се видиме момци,” рече Ливајн. Успеа
да најде превоз со еден Дајц што се враќаше назад во Роуч. На неколку милји
надвор од градот војникот што возеше рече, “Проклетство, скоро да ќе ни олесни
кога ќе се вратиме назад.”
     “Назад?” рече Ливајн. “О, да, се надевам.” Гледаше како бришачите на
ветробранот ги туркаа капките од дождот настрана, го слушаше роморењето на
покривот. По некое време заспа.